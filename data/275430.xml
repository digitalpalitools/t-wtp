<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/2"&gt;2 Dutiyapaṇṇāsaka&lt;/a&gt; » &lt;a href="/tipitaka/15A3/2/2.2"&gt;2.2 Mahāvagga&lt;/a&gt;&lt;/div&gt;&lt;div class="i"&gt;2.2.6 Sāḷhasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Sāḷhasutta&lt;/div&gt;&lt;div class="q" id="p_15A3_526"&gt; &lt;div class="divNumber"&gt;67.&lt;/div&gt; &lt;div class="p"&gt;&lt;span class="pN"&gt;526&lt;/span&gt;Evaṃ me sutaṃ—  ekaṃ samayaṃ āyasmā nandako sāvatthiyaṃ viharati pubbārāme migāramātupāsāde. Atha kho sāḷho ca migāranattā sāṇo ca sekhuniyanattā yenāyasmā nandako tenupasaṅkamiṃsu; upasaṅkamitvā āyasmantaṃ nandakaṃ abhivādetvā ekamantaṃ nisīdiṃsu. Ekamantaṃ nisinnaṃ kho sāḷhaṃ migāranattāraṃ āyasmā nandako etadavoca—  &lt;/div&gt;&lt;/div&gt;&lt;div class="q" id="p_15A3_527"&gt; &lt;div class="p"&gt;&lt;span class="pN"&gt;527&lt;/span&gt;“Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, sāḷhā, attanāva jāneyyātha ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantī’ti, atha tumhe, sāḷhā, pajaheyyātha. &lt;/div&gt;&lt;/div&gt;&lt;div class="q" id="p_15A3_528"&gt; &lt;div class="p"&gt;&lt;span class="pN"&gt;528&lt;/span&gt;Taṃ kiṃ maññatha, sāḷhā, atthi lobho”ti? &lt;/div&gt;&lt;/div&gt;&lt;div class="q" id="p_15A3_529"&gt; &lt;div class="p"&gt;&lt;span class="pN"&gt;529&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_530"&gt; &lt;div class="p"&gt;&lt;span class="pN"&gt;530&lt;/span&gt;“Abhijjhāti kho ahaṃ, sāḷhā, etamatthaṃ vadāmi. Luddho kho ayaṃ, sāḷhā, abhijjhālu pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_531"&gt; &lt;div class="p"&gt;&lt;span class="pN"&gt;531&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_532"&gt; &lt;div class="p"&gt;&lt;span class="pN"&gt;532&lt;/span&gt;“Taṃ kiṃ maññatha, sāḷhā, atthi doso”ti? &lt;/div&gt;&lt;/div&gt;&lt;div class="q" id="p_15A3_533"&gt; &lt;div class="p"&gt;&lt;span class="pN"&gt;533&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_534"&gt; &lt;div class="p"&gt;&lt;span class="pN"&gt;534&lt;/span&gt;“Byāpādoti kho ahaṃ, sāḷhā, etamatthaṃ vadāmi. Duṭṭho kho ayaṃ, sāḷhā, byāpannacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_535"&gt; &lt;div class="p"&gt;&lt;span class="pN"&gt;535&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_536"&gt; &lt;div class="p"&gt;&lt;span class="pN"&gt;536&lt;/span&gt;“Taṃ kiṃ maññatha, sāḷhā, atthi moho”ti? &lt;/div&gt;&lt;/div&gt;&lt;div class="q" id="p_15A3_537"&gt; &lt;div class="p"&gt;&lt;span class="pN"&gt;537&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_538"&gt; &lt;div class="p"&gt;&lt;span class="pN"&gt;538&lt;/span&gt;“Avijjāti kho ahaṃ, sāḷhā, etamatthaṃ vadāmi. Mūḷho kho ayaṃ, sāḷhā, avijjāgato pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_539"&gt; &lt;div class="p"&gt;&lt;span class="pN"&gt;539&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_540"&gt; &lt;div class="p"&gt;&lt;span class="pN"&gt;540&lt;/span&gt;“Taṃ kiṃ maññatha, sāḷhā, ime dhammā kusalā vā akusalā vā”ti? &lt;/div&gt;&lt;/div&gt;&lt;div class="q" id="p_15A3_541"&gt; &lt;div class="p"&gt;&lt;span class="pN"&gt;541&lt;/span&gt;“Akusalā, bhante”. &lt;/div&gt;&lt;/div&gt;&lt;div class="q" id="p_15A3_542"&gt; &lt;div class="p"&gt;&lt;span class="pN"&gt;542&lt;/span&gt;“Sāvajjā vā anavajjā vā”ti? &lt;/div&gt;&lt;/div&gt;&lt;div class="q" id="p_15A3_543"&gt; &lt;div class="p"&gt;&lt;span class="pN"&gt;543&lt;/span&gt;“Sāvajjā, bhante”. &lt;/div&gt;&lt;/div&gt;&lt;div class="q" id="p_15A3_544"&gt; &lt;div class="p"&gt;&lt;span class="pN"&gt;544&lt;/span&gt;“Viññugarahitā vā viññuppasatthā vā”ti? &lt;/div&gt;&lt;/div&gt;&lt;div class="q" id="p_15A3_545"&gt; &lt;div class="p"&gt;&lt;span class="pN"&gt;545&lt;/span&gt;“Viññugarahitā, bhante”. &lt;/div&gt;&lt;/div&gt;&lt;div class="q" id="p_15A3_546"&gt; &lt;div class="p"&gt;&lt;span class="pN"&gt;546&lt;/span&gt;“Samattā samādinnā ahitāya dukkhāya saṃvattanti, no vā? Kathaṃ vā ettha hotī”ti? &lt;/div&gt;&lt;/div&gt;&lt;div class="q" id="p_15A3_547"&gt; &lt;div class="p"&gt;&lt;span class="pN"&gt;547&lt;/span&gt;“Samattā, bhante, samādinnā ahitāya dukkhāya saṃvattantīti. Evaṃ no ettha hotī”ti. &lt;/div&gt;&lt;/div&gt;&lt;div class="q" id="p_15A3_548"&gt; &lt;div class="p"&gt;&lt;span class="pN"&gt;548&lt;/span&gt;“Iti kho, sāḷhā, yaṃ taṃ avocumhā—  ‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, sāḷhā, attanāva jāneyyātha—  ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantīti, atha tumhe, sāḷhā, pajaheyyāthā’ti, iti yaṃ taṃ vuttaṃ idametaṃ paṭicca vuttaṃ. &lt;/div&gt;&lt;/div&gt;&lt;div class="q" id="p_15A3_549"&gt; &lt;div class="p"&gt;&lt;span class="pN"&gt;549&lt;/span&gt;Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, sāḷhā, attanāva jāneyyātha—  ‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantī’ti, atha tumhe, sāḷhā, upasampajja vihareyyātha. &lt;/div&gt;&lt;/div&gt;&lt;div class="q" id="p_15A3_550"&gt; &lt;div class="p"&gt;&lt;span class="pN"&gt;550&lt;/span&gt;Taṃ kiṃ maññatha, sāḷhā, atthi alobho”ti? &lt;/div&gt;&lt;/div&gt;&lt;div class="q" id="p_15A3_551"&gt; &lt;div class="p"&gt;&lt;span class="pN"&gt;551&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_552"&gt; &lt;div class="p"&gt;&lt;span class="pN"&gt;552&lt;/span&gt;“Anabhijjhāti kho ahaṃ, sāḷhā, etamatthaṃ vadāmi. Aluddho kho ayaṃ, sāḷhā, anabhijjhālu neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti. &lt;/div&gt;&lt;/div&gt;&lt;div class="q" id="p_15A3_553"&gt; &lt;div class="p"&gt;&lt;span class="pN"&gt;553&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_554"&gt; &lt;div class="p"&gt;&lt;span class="pN"&gt;554&lt;/span&gt;“Taṃ kiṃ maññatha, sāḷhā, atthi adoso”ti? &lt;/div&gt;&lt;/div&gt;&lt;div class="q" id="p_15A3_555"&gt; &lt;div class="p"&gt;&lt;span class="pN"&gt;555&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_556"&gt; &lt;div class="p"&gt;&lt;span class="pN"&gt;556&lt;/span&gt;“Abyāpādoti kho ahaṃ, sāḷhā, etamatthaṃ vadāmi. Aduṭṭho kho ayaṃ, sāḷhā, abyāpannacitto neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti. &lt;/div&gt;&lt;/div&gt;&lt;div class="q" id="p_15A3_557"&gt; &lt;div class="p"&gt;&lt;span class="pN"&gt;557&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_558"&gt; &lt;div class="p"&gt;&lt;span class="pN"&gt;558&lt;/span&gt;“Taṃ kiṃ maññatha, sāḷhā, atthi amoho”ti? &lt;/div&gt;&lt;/div&gt;&lt;div class="q" id="p_15A3_559"&gt; &lt;div class="p"&gt;&lt;span class="pN"&gt;559&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_560"&gt; &lt;div class="p"&gt;&lt;span class="pN"&gt;560&lt;/span&gt;“Vijjāti kho ahaṃ, sāḷhā, etamatthaṃ vadāmi. Amūḷho kho ayaṃ, sāḷhā, vijjāgato neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, parampi na tathattāya samādapeti, yaṃ sa hoti dīgharattaṃ hitāya sukhāyā”ti. &lt;/div&gt;&lt;/div&gt;&lt;div class="q" id="p_15A3_561"&gt; &lt;div class="p"&gt;&lt;span class="pN"&gt;561&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_562"&gt; &lt;div class="p"&gt;&lt;span class="pN"&gt;562&lt;/span&gt;“Taṃ kiṃ maññatha, sāḷhā, ime dhammā kusalā vā akusalā vā”ti? &lt;/div&gt;&lt;/div&gt;&lt;div class="q" id="p_15A3_563"&gt; &lt;div class="p"&gt;&lt;span class="pN"&gt;563&lt;/span&gt;“Kusalā, bhante”. &lt;/div&gt;&lt;/div&gt;&lt;div class="q" id="p_15A3_564"&gt; &lt;div class="p"&gt;&lt;span class="pN"&gt;564&lt;/span&gt;“Sāvajjā vā anavajjā vā”ti? &lt;/div&gt;&lt;/div&gt;&lt;div class="q" id="p_15A3_565"&gt; &lt;div class="p"&gt;&lt;span class="pN"&gt;565&lt;/span&gt;“Anavajjā, bhante”. &lt;/div&gt;&lt;/div&gt;&lt;div class="q" id="p_15A3_566"&gt; &lt;div class="p"&gt;&lt;span class="pN"&gt;566&lt;/span&gt;“Viññugarahitā vā viññuppasatthā vā”ti? &lt;/div&gt;&lt;/div&gt;&lt;div class="q" id="p_15A3_567"&gt; &lt;div class="p"&gt;&lt;span class="pN"&gt;567&lt;/span&gt;“Viññuppasatthā, bhante”. &lt;/div&gt;&lt;/div&gt;&lt;div class="q" id="p_15A3_568"&gt; &lt;div class="p"&gt;&lt;span class="pN"&gt;568&lt;/span&gt;“Samattā samādinnā hitāya sukhāya saṃvattanti, no vā? Kathaṃ vā ettha hotī”ti? &lt;/div&gt;&lt;/div&gt;&lt;div class="q" id="p_15A3_569"&gt; &lt;div class="p"&gt;&lt;span class="pN"&gt;569&lt;/span&gt;“Samattā, bhante, samādinnā hitāya sukhāya saṃvattantīti. Evaṃ no ettha hotī”ti. &lt;/div&gt;&lt;/div&gt;&lt;div class="q" id="p_15A3_570"&gt; &lt;div class="p"&gt;&lt;span class="pN"&gt;570&lt;/span&gt;“Iti kho, sāḷhā, yaṃ taṃ avocumhā—  ‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, sāḷhā, attanāva jāneyyātha—  ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā dīgharattaṃ hitāya sukhāya saṃvattantīti, atha tumhe, sāḷhā, upasampajja vihareyyāthā’ti, iti yaṃ taṃ vuttaṃ idametaṃ paṭicca vuttaṃ. &lt;/div&gt;&lt;/div&gt;&lt;div class="q" id="p_15A3_571"&gt; &lt;div class="p"&gt;&lt;span class="pN"&gt;571&lt;/span&gt;Sa kho so, sāḷhā, ariyasāvako evaṃ vigatābhijjho vigatabyāpādo asammūḷho sampajāno patissato mettāsahagatena cetasā…pe…  karuṇā…  muditā…  upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjhena pharitvā viharati. So evaṃ pajānāti—  ‘atthi idaṃ, atthi hīnaṃ, atthi paṇītaṃ, atthi imassa saññāgatassa uttari nissaraṇan’ti. Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. &lt;/div&gt;&lt;/div&gt;&lt;div class="q" id="p_15A3_572"&gt; &lt;div class="p"&gt;&lt;span class="pN"&gt;572&lt;/span&gt;So evaṃ pajānāti—  ‘ahu pubbe lobho, tadahu akusalaṃ, so etarahi natthi, iccetaṃ kusalaṃ; ahu pubbe doso…pe…  ahu pubbe moho, tadahu akusalaṃ, so etarahi natthi, iccetaṃ kusalan’ti. So diṭṭheva dhamme nicchāto nibbuto sītibhūto sukhappaṭisaṃvedī brahmabhūtena attanā viharatī”ti. &lt;/div&gt;&lt;/div&gt;&lt;div class="CENTER" id="p_15A3_573"&gt;&lt;span class="pN"&gt;573&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275429" title="Go to previous page"&gt;&amp;lt;&amp;lt; 2.2.5 Kesamuttisutta&lt;/a&gt;&lt;a href="javascript:void(0)" onclick="upP()" id="upL" name="273100" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275431" title="Go to next page"&gt;2.2.7 Kathāvatthusutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
