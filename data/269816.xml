<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/7"&gt;7 Opammakathāpañha&lt;/a&gt; » &lt;a href="/tipitaka/28Mi/7/7.3"&gt;7.3 Pathavīvagga&lt;/a&gt;&lt;/div&gt;&lt;div class="i"&gt;7.3.10 Cakkavattiṅgapañha&lt;/div&gt;&lt;div class=h&gt;Opammakathāpañha&lt;/div&gt;&lt;div class=h&gt;Pathavīvagga&lt;/div&gt;&lt;div class=h&gt;Cakkavattiṅgapañha&lt;/div&gt;&lt;div class="q" id="p_28Mi_1825"&gt; &lt;div class="divNumber"&gt;254.&lt;/div&gt; &lt;div class="p"&gt;&lt;span class="pN"&gt;1825&lt;/span&gt;“Bhante nāgasena, ‘cakkavattissa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti? “Yathā, mahārāja, cakkavattī catūhi saṅgahavatthūhi janaṃ saṅgaṇhāti; evameva kho, mahārāja, yoginā yogāvacarena catassannaṃ parisānaṃ mānasaṃ saṅgahetabbaṃ anuggahetabbaṃ sampahaṃsetabbaṃ. Idaṃ, mahārāja, cakkavattissa paṭhamaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1826"&gt; &lt;div class="p"&gt;&lt;span class="pN"&gt;1826&lt;/span&gt;Puna caparaṃ, mahārāja, cakkavattissa vijite corā na uṭṭhahanti; evameva kho, mahārāja, yoginā yogāvacarena kāmarāgabyāpādavihiṃsāvitakkā na uppādetabbā. Idaṃ, mahārāja, cakkavattissa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  &lt;/div&gt;&lt;/div&gt;&lt;div class="q" id="p_28Mi_1827"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1827&lt;/div&gt; &lt;div class="G"&gt;‘Vitakkūpasame ca yo rato,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Asubhaṃ bhāvayate sadā sato;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Esa kho byanti kāhiti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Esa checchati mārabandhanan’ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_28Mi_1828"&gt; &lt;div class="p"&gt;&lt;span class="pN"&gt;1828&lt;/span&gt;Puna caparaṃ, mahārāja, cakkavattī divase divase samuddapariyantaṃ mahāpathaviṃ anuyāyati kalyāṇapāpakāni vicinamāno; evameva kho, mahārāja, yoginā yogāvacarena kāyakammaṃ vacīkammaṃ manokammaṃ divase divase paccavekkhitabbaṃ ‘kiṃ nu kho me imehi tīhi ṭhānehi anupavajjassa divaso vītivattatī’ti. Idaṃ, mahārāja, cakkavattissa tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena aṅguttaranikāyavare—  &lt;/div&gt;&lt;/div&gt;&lt;div class="q" id="p_28Mi_1829"&gt; &lt;div class="p"&gt;&lt;span class="pN"&gt;1829&lt;/span&gt;‘Kathambhūtassa me rattindivā vītivattantīti pabbajitena abhiṇhaṃ paccavekkhitabban’ti. &lt;/div&gt;&lt;/div&gt;&lt;div class="q" id="p_28Mi_1830"&gt; &lt;div class="p"&gt;&lt;span class="pN"&gt;1830&lt;/span&gt;Puna caparaṃ, mahārāja, cakkavattissa abbhantarabāhirārakkhā susaṃvihitā hoti; evameva kho, mahārāja, yoginā yogāvacarena abbhantarānaṃ bāhirānaṃ kilesānaṃ ārakkhāya satidovāriko ṭhapetabbo. Idaṃ, mahārāja, cakkavattissa catutthaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena—  &lt;/div&gt;&lt;/div&gt;&lt;div class="q" id="p_28Mi_1831"&gt; &lt;div class="p"&gt;&lt;span class="pN"&gt;1831&lt;/span&gt;‘Satidovāriko, bhikkhave, ariyasāvako akusalaṃ pajahati kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī’”ti. &lt;/div&gt;&lt;/div&gt;&lt;div class="CENTER" id="p_28Mi_1832"&gt;&lt;span class="pN"&gt;1832&lt;/span&gt;Cakkavattiṅgapañho dasamo.&lt;/div&gt;&lt;div class="ENDH3" id="p_28Mi_1833"&gt;&lt;span class="pN"&gt;1833&lt;/span&gt;Pathavīvaggo tatiyo.&lt;/div&gt;&lt;div class="SUMMARY" id="p_28Mi_1834"&gt;&lt;span class="pN"&gt;1834&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_28Mi_1835"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1835&lt;/div&gt; &lt;div class="G"&gt;Pathavī āpo ca tejo ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vāyo ca pabbatena ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ākāso candasūriyo ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sakko ca cakkavattināti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269815" title="Go to previous page"&gt;&amp;lt;&amp;lt; 7.3.9 Sakkaṅgapañha&lt;/a&gt;&lt;a href="javascript:void(0)" onclick="upP()" id="upL" name="267886" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267887" title="Go to next page"&gt;7.4 Upacikāvagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
