<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/4"&gt;4 Aggaññasutta&lt;/a&gt;&lt;/div&gt;&lt;div class="i"&gt;4.8 Methunadhammasamācāra&lt;/div&gt;&lt;div class=h&gt;Aggaññasutta&lt;/div&gt;&lt;div class=h&gt;Methunadhammasamācāra&lt;/div&gt;&lt;div class="q" id="p_8D_264"&gt; &lt;div class="divNumber"&gt;127.&lt;/div&gt; &lt;div class="p"&gt;&lt;span class="pN"&gt;264&lt;/span&gt;Adhammasammataṃ kho pana, vāseṭṭha, tena samayena hoti, tadetarahi dhammasammataṃ. Ye kho pana, vāseṭṭha, tena samayena sattā methunaṃ dhammaṃ paṭisevanti, te māsampi dvemāsampi na labhanti gāmaṃ vā nigamaṃ vā pavisituṃ. Yato kho te, vāseṭṭha, sattā tasmiṃ asaddhamme ativelaṃ pātabyataṃ āpajjiṃsu. Atha agārāni upakkamiṃsu kātuṃ tasseva asaddhammassa paṭicchādanatthaṃ. Atha kho, vāseṭṭha, aññatarassa sattassa alasajātikassa etadahosi—  ‘ambho, kimevāhaṃ vihaññāmi sāliṃ āharanto sāyaṃ sāyamāsāya pāto pātarāsāya. Yannūnāhaṃ sāliṃ āhareyyaṃ sakideva sāyapātarāsāyā’ti. &lt;/div&gt;&lt;/div&gt;&lt;div class="q" id="p_8D_265"&gt; &lt;div class="p"&gt;&lt;span class="pN"&gt;265&lt;/span&gt;Atha kho so, vāseṭṭha, satto sāliṃ āhāsi sakideva sāyapātarāsāya. Atha kho, vāseṭṭha, aññataro satto yena so satto tenupasaṅkami; upasaṅkamitvā taṃ sattaṃ etadavoca—  ‘ehi, bho satta, sālāhāraṃ gamissāmā’ti. ‘Alaṃ, bho satta, āhato me sāli sakideva sāyapātarāsāyā’ti. Atha kho so, vāseṭṭha, satto tassa sattassa diṭṭhānugatiṃ āpajjamāno sāliṃ āhāsi sakideva dvīhāya. ‘Evampi kira, bho, sādhū’ti. &lt;/div&gt;&lt;/div&gt;&lt;div class="q" id="p_8D_266"&gt; &lt;div class="p"&gt;&lt;span class="pN"&gt;266&lt;/span&gt;Atha kho, vāseṭṭha, aññataro satto yena so satto tenupasaṅkami; upasaṅkamitvā taṃ sattaṃ etadavoca—  ‘ehi, bho satta, sālāhāraṃ gamissāmā’ti. ‘Alaṃ, bho satta, āhato me sāli sakideva dvīhāyā’ti. Atha kho so, vāseṭṭha, satto tassa sattassa diṭṭhānugatiṃ āpajjamāno sāliṃ āhāsi sakideva catūhāya, ‘evampi kira, bho, sādhū’ti. &lt;/div&gt;&lt;/div&gt;&lt;div class="q" id="p_8D_267"&gt; &lt;div class="p"&gt;&lt;span class="pN"&gt;267&lt;/span&gt;Atha kho, vāseṭṭha, aññataro satto yena so satto tenupasaṅkami; upasaṅkamitvā taṃ sattaṃ etadavoca—  ‘ehi, bho satta, sālāhāraṃ gamissāmā’ti. ‘Alaṃ, bho satta, āhato me sāli sakideva catūhāyā’ti. Atha kho so, vāseṭṭha, satto tassa sattassa diṭṭhānugatiṃ āpajjamāno sāliṃ āhāsi sakideva aṭṭhāhāya, ‘evampi kira, bho, sādhū’ti. &lt;/div&gt;&lt;/div&gt;&lt;div class="q" id="p_8D_268"&gt; &lt;div class="p"&gt;&lt;span class="pN"&gt;268&lt;/span&gt;Yato kho te, vāseṭṭha, sattā sannidhikārakaṃ sāliṃ upakkamiṃsu paribhuñjituṃ. Atha kaṇopi taṇḍulaṃ pariyonandhi, thusopi taṇḍulaṃ pariyonandhi; lūnampi nappaṭivirūḷhaṃ, apadānaṃ paññāyittha, saṇḍasaṇḍā sālayo aṭṭhaṃsu. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272449" title="Go to previous page"&gt;&amp;lt;&amp;lt; 4.7 Itthipurisaliṅgapātubhāva&lt;/a&gt;&lt;a href="javascript:void(0)" onclick="upP()" id="upL" name="271672" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272451" title="Go to next page"&gt;4.9 Sālivibhāga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
