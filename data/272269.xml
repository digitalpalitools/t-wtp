<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/3"&gt;3 Ambaṭṭhasutta&lt;/a&gt;&lt;/div&gt;&lt;div class="i"&gt;3.2 Ambaṭṭhamāṇava&lt;/div&gt; &lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_349"&gt; &lt;div class="divNumber"&gt;256.&lt;/div&gt; &lt;div class="p"&gt;&lt;span class="pN"&gt;349&lt;/span&gt;Tena kho pana samayena brāhmaṇassa pokkharasātissa ambaṭṭho nāma māṇavo antevāsī hoti ajjhāyako mantadharo tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo anuññātapaṭiññāto sake ācariyake tevijjake pāvacane—  “yamahaṃ jānāmi taṃ tvaṃ jānāsi; yaṃ tvaṃ jānāsi tamahaṃ jānāmī”ti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_350"&gt; &lt;div class="divNumber"&gt;257.&lt;/div&gt; &lt;div class="p"&gt;&lt;span class="pN"&gt;350&lt;/span&gt;Atha kho brāhmaṇo pokkharasāti ambaṭṭhaṃ māṇavaṃ āmantesi—  “ayaṃ, tāta ambaṭṭha, samaṇo gotamo sakyaputto sakyakulā pabbajito kosalesu cārikaṃ caramāno mahatā bhikkhusaṃghena saddhiṃ pañcamattehi bhikkhusatehi icchānaṅgalaṃ anuppatto icchānaṅgale viharati icchānaṅgalavanasaṇḍe. Taṃ kho pana bhavantaṃ gotamaṃ evaṃ kalyāṇo kittisaddo abbhuggato—  ‘itipi so bhagavā, arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ, sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī’ti. Ehi tvaṃ, tāta ambaṭṭha, yena samaṇo gotamo tenupasaṅkama; upasaṅkamitvā samaṇaṃ gotamaṃ jānāhi, yadi vā taṃ bhavantaṃ gotamaṃ tathāsantaṃyeva saddo abbhuggato, yadi vā no tathā. Yadi vā so bhavaṃ gotamo tādiso, yadi vā na tādiso, tathā mayaṃ taṃ bhavantaṃ gotamaṃ vedissāmā”ti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_351"&gt; &lt;div class="divNumber"&gt;258.&lt;/div&gt; &lt;div class="p"&gt;&lt;span class="pN"&gt;351&lt;/span&gt;“Yathā kathaṃ panāhaṃ, bho, taṃ bhavantaṃ gotamaṃ jānissāmi—  ‘yadi vā taṃ bhavantaṃ gotamaṃ tathāsantaṃyeva saddo abbhuggato, yadi vā no tathā. Yadi vā so bhavaṃ gotamo tādiso, yadi vā na tādiso’”ti? &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_352"&gt; &lt;div class="p"&gt;&lt;span class="pN"&gt;352&lt;/span&gt;“Āgatāni kho, tāta ambaṭṭha, amhākaṃ mantesu dvattiṃsa mahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti. Seyyathidaṃ—  cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Ahaṃ kho pana, tāta ambaṭṭha, mantānaṃ dātā; tvaṃ mantānaṃ paṭiggahetā”ti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_353"&gt; &lt;div class="divNumber"&gt;259.&lt;/div&gt; &lt;div class="p"&gt;&lt;span class="pN"&gt;353&lt;/span&gt;“Evaṃ, bho”ti kho ambaṭṭho māṇavo brāhmaṇassa pokkharasātissa paṭissutvā uṭṭhāyāsanā brāhmaṇaṃ pokkharasātiṃ abhivādetvā padakkhiṇaṃ katvā vaḷavārathamāruyha sambahulehi māṇavakehi saddhiṃ yena icchānaṅgalavanasaṇḍo tena pāyāsi. Yāvatikā yānassa bhūmi yānena gantvā yānā paccorohitvā pattikova ārāmaṃ pāvisi. Tena kho pana samayena sambahulā bhikkhū abbhokāse caṅkamanti. Atha kho ambaṭṭho māṇavo yena te bhikkhū tenupasaṅkami; upasaṅkamitvā te bhikkhū etadavoca—  “kahaṃ nu kho, bho, etarahi so bhavaṃ gotamo viharati? Tañhi mayaṃ bhavantaṃ gotamaṃ dassanāya idhūpasaṅkantā”ti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_354"&gt; &lt;div class="divNumber"&gt;260.&lt;/div&gt; &lt;div class="p"&gt;&lt;span class="pN"&gt;354&lt;/span&gt;Atha kho tesaṃ bhikkhūnaṃ etadahosi—  “ayaṃ kho ambaṭṭho māṇavo abhiññātakolañño ceva abhiññātassa ca brāhmaṇassa pokkharasātissa antevāsī. Agaru kho pana bhagavato evarūpehi kulaputtehi saddhiṃ kathāsallāpo hotī”ti. Te ambaṭṭhaṃ māṇavaṃ etadavocuṃ—  “eso, ambaṭṭha, vihāro saṃvutadvāro, tena appasaddo upasaṅkamitvā ataramāno āḷindaṃ pavisitvā ukkāsitvā aggaḷaṃ ākoṭehi, vivarissati te bhagavā dvāran”ti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_355"&gt; &lt;div class="divNumber"&gt;261.&lt;/div&gt; &lt;div class="p"&gt;&lt;span class="pN"&gt;355&lt;/span&gt;Atha kho ambaṭṭho māṇavo yena so vihāro saṃvutadvāro, tena appasaddo upasaṅkamitvā ataramāno āḷindaṃ pavisitvā ukkāsitvā aggaḷaṃ ākoṭesi. Vivari bhagavā dvāraṃ. Pāvisi ambaṭṭho māṇavo. Māṇavakāpi pavisitvā bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ambaṭṭho pana māṇavo caṅkamantopi nisinnena bhagavatā kañci kañci kathaṃ sāraṇīyaṃ vītisāreti, ṭhitopi nisinnena bhagavatā kañci kañci kathaṃ sāraṇīyaṃ vītisāreti. &lt;/div&gt;&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class="q" id="p_6D_356"&gt; &lt;div class="divNumber"&gt;262.&lt;/div&gt; &lt;div class="p"&gt;&lt;span class="pN"&gt;356&lt;/span&gt;Atha kho bhagavā ambaṭṭhaṃ māṇavaṃ etadavoca—  “evaṃ nu te, ambaṭṭha, brāhmaṇehi vuddhehi mahallakehi ācariyapācariyehi saddhiṃ kathāsallāpo hoti, yathayidaṃ caraṃ tiṭṭhaṃ nisinnena mayā kiñci kiñci kathaṃ sāraṇīyaṃ vītisāretī”ti? &lt;/div&gt;&lt;/div&gt;&lt;div class="tn"&gt;&lt;ul class="menu"&gt;&lt;li name="/tipitaka/6D/3/3.2/3.2.1"&gt;&lt;a href="javascript:void(0)" onclick="outD(273504)"&gt;3.2.1&amp;nbsp;Paṭhamaibbhavāda&lt;/a&gt;&lt;/li&gt;&lt;li name="/tipitaka/6D/3/3.2/3.2.2"&gt;&lt;a href="javascript:void(0)" onclick="outD(273505)"&gt;3.2.2&amp;nbsp;Dutiyaibbhavāda&lt;/a&gt;&lt;/li&gt;&lt;li name="/tipitaka/6D/3/3.2/3.2.3"&gt;&lt;a href="javascript:void(0)" onclick="outD(273506)"&gt;3.2.3&amp;nbsp;Tatiyaibbhavāda&lt;/a&gt;&lt;/li&gt;&lt;li name="/tipitaka/6D/3/3.2/3.2.4"&gt;&lt;a href="javascript:void(0)" onclick="outD(273507)"&gt;3.2.4&amp;nbsp;Dāsiputtavāda&lt;/a&gt;&lt;/li&gt;&lt;li name="/tipitaka/6D/3/3.2/3.2.5"&gt;&lt;a href="javascript:void(0)" onclick="outD(273508)"&gt;3.2.5&amp;nbsp;Ambaṭṭhavaṃsakathā&lt;/a&gt;&lt;/li&gt;&lt;/ul&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272268" title="Go to previous page"&gt;&amp;lt;&amp;lt; 3.1 Pokkharasātivatthu&lt;/a&gt;&lt;a href="javascript:void(0)" onclick="upP()" id="upL" name="271648" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273504" title="Go to next page"&gt;3.2.1 Paṭhamaibbhavāda &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
