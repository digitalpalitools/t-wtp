<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.2"&gt;1.2 Diṭṭhikathā&lt;/a&gt;&lt;/div&gt;&lt;div class="i"&gt;1.2.15--16 Bhavavibhavadiṭṭhiniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Diṭṭhikathā&lt;/div&gt;&lt;div class=h&gt;Bhavavibhavadiṭṭhiniddesa&lt;/div&gt;&lt;div class="q" id="p_26Ps_827"&gt; &lt;div class="divNumber"&gt;148.&lt;/div&gt; &lt;div class="p"&gt;&lt;span class="pN"&gt;827&lt;/span&gt;Olīyanābhiniveso bhavadiṭṭhi. Atidhāvanābhiniveso vibhavadiṭṭhi. Assādadiṭṭhiyā pañcatiṃsāya ākārehi abhiniveso kati bhavadiṭṭhiyo, kati vibhavadiṭṭhiyo? Attānudiṭṭhiyā vīsatiyā ākārehi abhiniveso kati bhavadiṭṭhiyo kati vibhavadiṭṭhiyo…pe…  lokavādapaṭisaṃyuttāya diṭṭhiyā aṭṭhahi ākārehi abhiniveso kati bhavadiṭṭhiyo kati vibhavadiṭṭhiyo? &lt;/div&gt;&lt;/div&gt;&lt;div class="q" id="p_26Ps_828"&gt; &lt;div class="p"&gt;&lt;span class="pN"&gt;828&lt;/span&gt;Assādadiṭṭhiyā pañcatiṃsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Attānudiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Micchādiṭṭhiyā dasahi ākārehi abhiniveso sabbāva tā vibhavadiṭṭhiyo. Sakkāyadiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Sakkāyavatthukāya sassatadiṭṭhiyā pannarasahi ākārehi abhiniveso sabbāva tā bhavadiṭṭhiyo. Sakkāyavatthukāya ucchedadiṭṭhiyā pañcahākārehi abhiniveso sabbāva tā vibhavadiṭṭhiyo. &lt;/div&gt;&lt;/div&gt;&lt;div class="q" id="p_26Ps_829"&gt; &lt;div class="p"&gt;&lt;span class="pN"&gt;829&lt;/span&gt;“Sassato loko”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Asassato loko”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Antavā loko”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Anantavā loko”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Taṃ jīvaṃ taṃ sarīran”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Aññaṃ jīvaṃ aññaṃ sarīran”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Na hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Hoti ca na ca hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo “neva hoti na na hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. &lt;/div&gt;&lt;/div&gt;&lt;div class="q" id="p_26Ps_830"&gt; &lt;div class="p"&gt;&lt;span class="pN"&gt;830&lt;/span&gt;Pubbantānudiṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Aparantānudiṭṭhiyā catucattārīsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Saññojanikāya diṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Ahanti—  mānavinibandhāya diṭṭhiyā aṭṭhārasahi ākārehi abhiniveso sabbāva tā vibhavadiṭṭhiyo. Mamanti—  mānavinibandhāya diṭṭhiyā aṭṭhārasahi ākārehi abhiniveso sabbāva tā bhavadiṭṭhiyo. Attavādapaṭisaṃyuttāya diṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Lokavādapaṭisaṃyuttāya diṭṭhiyā aṭṭhahi ākārehi abhiniveso siyā bhavadiṭṭhiyo, siyā vibhavadiṭṭhiyo. &lt;/div&gt;&lt;/div&gt;&lt;div class="q" id="p_26Ps_831"&gt; &lt;div class="p"&gt;&lt;span class="pN"&gt;831&lt;/span&gt;Sabbāva tā diṭṭhiyo assādadiṭṭhiyo. Sabbāva tā diṭṭhiyo attānudiṭṭhiyo. Sabbāva tā diṭṭhiyo micchādiṭṭhiyo. Sabbāva tā diṭṭhiyo sakkāyadiṭṭhiyo. Sabbāva tā diṭṭhiyo antaggāhikā diṭṭhiyo. Sabbāva tā diṭṭhiyo saññojanikā diṭṭhiyo. Sabbāva tā diṭṭhiyo attavādapaṭisaṃyuttā diṭṭhiyo. &lt;/div&gt;&lt;/div&gt;&lt;div class="q" id="p_26Ps_832"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;832&lt;/div&gt; &lt;div class="G"&gt;Bhavañca diṭṭhiṃ vibhavañca diṭṭhiṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Etaṃ dvayaṃ takkikā nissitāse;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tesaṃ nirodhamhi na hatthi ñāṇaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yatthāyaṃ loko viparītasaññīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_833"&gt; &lt;div class="divNumber"&gt;149.&lt;/div&gt; &lt;div class="p"&gt;&lt;span class="pN"&gt;833&lt;/span&gt;“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti. Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā. Tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke. &lt;/div&gt;&lt;/div&gt;&lt;div class="q" id="p_26Ps_834"&gt; &lt;div class="p"&gt;&lt;span class="pN"&gt;834&lt;/span&gt;Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—  yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā, etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke. &lt;/div&gt;&lt;/div&gt;&lt;div class="q" id="p_26Ps_835"&gt; &lt;div class="p"&gt;&lt;span class="pN"&gt;835&lt;/span&gt;Kathañca, bhikkhave, cakkhumanto ca passanti? Idha, bhikkhave, bhikkhu bhūtaṃ bhūtato passati. Bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto ca passanti. &lt;/div&gt;&lt;/div&gt;&lt;div class="q" id="p_26Ps_836"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;836&lt;/div&gt; &lt;div class="G"&gt;Yo bhūtaṃ bhūtato disvā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;bhūtassa ca atikkamaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yathābhūtedhimuccati,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;bhavataṇhā parikkhayā.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_837"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;837&lt;/div&gt; &lt;div class="G"&gt;Sa ve bhūtapariññāto,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vītataṇho bhavābhave;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bhūtassa vibhavā bhikkhu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;nāgacchati punabbhavan”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_838"&gt; &lt;div class="divNumber"&gt;150.&lt;/div&gt; &lt;div class="p"&gt;&lt;span class="pN"&gt;838&lt;/span&gt;Tayo puggalā vipannadiṭṭhī, tayo puggalā sampannadiṭṭhī. Katame tayo puggalā vipannadiṭṭhī? Titthiyo ca, titthiyasāvako ca, yo ca micchādiṭṭhiko—  ime tayo puggalā vipannadiṭṭhī. &lt;/div&gt;&lt;/div&gt;&lt;div class="q" id="p_26Ps_839"&gt; &lt;div class="p"&gt;&lt;span class="pN"&gt;839&lt;/span&gt;Katame tayo puggalā sampannadiṭṭhī? Tathāgato ca, tathāgatasāvako ca, yo ca sammādiṭṭhiko—  ime tayo puggalā sampannadiṭṭhī. &lt;/div&gt;&lt;/div&gt;&lt;div class="q" id="p_26Ps_840"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;840&lt;/div&gt; &lt;div class="G"&gt;“Kodhano upanāhī ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;pāpamakkhī ca yo naro;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vipannadiṭṭhi māyāvī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;taṃ jaññā vasalo iti”.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_841"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;841&lt;/div&gt; &lt;div class="G"&gt;Akkodhano anupanāhī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;visuddho suddhataṃ gato;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sampannadiṭṭhi medhāvī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;taṃ jaññā ariyo itīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_842"&gt; &lt;div class="p"&gt;&lt;span class="pN"&gt;842&lt;/span&gt;Tisso vipannadiṭṭhiyo, tisso sampannadiṭṭhiyo. Katamā tisso vipannadiṭṭhiyo? Etaṃ mamāti—  vipannadiṭṭhi. Esohamasmīti—  vipannadiṭṭhi. Eso me attāti—  vipannadiṭṭhi. Imā tisso vipannadiṭṭhiyo. &lt;/div&gt;&lt;/div&gt;&lt;div class="q" id="p_26Ps_843"&gt; &lt;div class="p"&gt;&lt;span class="pN"&gt;843&lt;/span&gt;Katamā tisso sampannadiṭṭhiyo? Netaṃ mamāti—  sampannadiṭṭhi. Nesohamasmīti—  sampannadiṭṭhi. Na meso attāti—  sampannadiṭṭhi. Imā tisso sampannadiṭṭhiyo. &lt;/div&gt;&lt;/div&gt;&lt;div class="q" id="p_26Ps_844"&gt; &lt;div class="p"&gt;&lt;span class="pN"&gt;844&lt;/span&gt;&lt;span class="bold"&gt;Etaṃ mamā&lt;/span&gt;ti—  kā diṭṭhi, kati diṭṭhiyo, katamantānuggahitā tā diṭṭhiyo? &lt;span class="bold"&gt;Esohamasmī&lt;/span&gt;ti—  kā diṭṭhi, kati diṭṭhiyo, katamantānuggahitā tā diṭṭhiyo? &lt;span class="bold"&gt;Eso me attā&lt;/span&gt;ti—  kā diṭṭhi, kati diṭṭhiyo, katamantānuggahitā tā diṭṭhiyo? &lt;/div&gt;&lt;/div&gt;&lt;div class="q" id="p_26Ps_845"&gt; &lt;div class="p"&gt;&lt;span class="pN"&gt;845&lt;/span&gt;&lt;span class="bold"&gt;Etaṃ mamā&lt;/span&gt;ti—  pubbantānudiṭṭhi. Aṭṭhārasa diṭṭhiyo. Pubbantānuggahitā tā diṭṭhiyo. &lt;span class="bold"&gt;Esohamasmī&lt;/span&gt;ti—  aparantānudiṭṭhi. Catucattārīsaṃ diṭṭhiyo. Aparantānuggahitā tā diṭṭhiyo. &lt;span class="bold"&gt;Eso me attā&lt;/span&gt;ti—  vīsativatthukā attānudiṭṭhi. Vīsativatthukā sakkāyadiṭṭhi. Sakkāyadiṭṭhippamukhāni dvāsaṭṭhi diṭṭhigatāni. Pubbantāparantānuggahitā tā diṭṭhiyo. &lt;/div&gt;&lt;/div&gt;&lt;div class="q" id="p_26Ps_846"&gt; &lt;div class="divNumber"&gt;151.&lt;/div&gt; &lt;div class="p"&gt;&lt;span class="pN"&gt;846&lt;/span&gt;“Ye keci, bhikkhave, mayi niṭṭhaṃ gatā, sabbe te diṭṭhisampannā. Tesaṃ diṭṭhisampannānaṃ pañcannaṃ idha niṭṭhā, pañcannaṃ idha vihāya niṭṭhā. Katamesaṃ pañcannaṃ idha niṭṭhā? Sattakkhattuparamassa, kolaṃkolassa, ekabījissa, sakadāgāmissa, yo ca diṭṭheva dhamme arahā—  imesaṃ pañcannaṃ idha niṭṭhā. &lt;/div&gt;&lt;/div&gt;&lt;div class="q" id="p_26Ps_847"&gt; &lt;div class="p"&gt;&lt;span class="pN"&gt;847&lt;/span&gt;Katamesaṃ pañcannaṃ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṃsotassa, akaniṭṭhagāmino—  imesaṃ pañcannaṃ idha vihāya niṭṭhā. &lt;/div&gt;&lt;/div&gt;&lt;div class="q" id="p_26Ps_848"&gt; &lt;div class="p"&gt;&lt;span class="pN"&gt;848&lt;/span&gt;Ye keci, bhikkhave, mayi niṭṭhaṃ gatā, sabbe te diṭṭhisampannā. Tesaṃ diṭṭhisampannānaṃ imesaṃ pañcannaṃ idha niṭṭhā, imesaṃ pañcannaṃ idha vihāya niṭṭhā. &lt;/div&gt;&lt;/div&gt;&lt;div class="q" id="p_26Ps_849"&gt; &lt;div class="p"&gt;&lt;span class="pN"&gt;849&lt;/span&gt;Ye keci, bhikkhave, mayi aveccappasannā, sabbe te sotāpannā. Tesaṃ sotāpannānaṃ pañcannaṃ idha niṭṭhā, pañcannaṃ idha vihāya niṭṭhā. Katamesaṃ pañcannaṃ idha niṭṭhā? Sattakkhattuparamassa, kolaṃkolassa, ekabījissa, sakadāgāmissa, yo ca diṭṭheva dhamme arahā—  imesaṃ pañcannaṃ idha niṭṭhā. &lt;/div&gt;&lt;/div&gt;&lt;div class="q" id="p_26Ps_850"&gt; &lt;div class="p"&gt;&lt;span class="pN"&gt;850&lt;/span&gt;Katamesaṃ pañcannaṃ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṃsotassa, akaniṭṭhagāmino—  imesaṃ pañcannaṃ idha vihāya niṭṭhā. &lt;/div&gt;&lt;/div&gt;&lt;div class="q" id="p_26Ps_851"&gt; &lt;div class="p"&gt;&lt;span class="pN"&gt;851&lt;/span&gt;Ye keci, bhikkhave, mayi aveccappasannā, sabbe te sotāpannā. Tesaṃ sotāpannānaṃ imesaṃ pañcannaṃ idha niṭṭhā. Imesaṃ pañcannaṃ idha vihāya niṭṭhā”ti. &lt;/div&gt;&lt;/div&gt;&lt;div class="CENTER" id="p_26Ps_852"&gt;&lt;span class="pN"&gt;852&lt;/span&gt;Bhavavibhavadiṭṭhiniddeso soḷasamo.&lt;br /&gt; Diṭṭhikathā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269534" title="Go to previous page"&gt;&amp;lt;&amp;lt; 1.2.14 Lokavādapaṭisaṃyuttadiṭṭhiniddesa&lt;/a&gt;&lt;a href="javascript:void(0)" onclick="upP()" id="upL" name="267828" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267829" title="Go to next page"&gt;1.3 Ānāpānassatikathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
