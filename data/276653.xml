<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.2"&gt;2.4.2 Rattandhakāravagga&lt;/a&gt;&lt;/div&gt;&lt;div class="i"&gt;2.4.2.7 Anāpucchāsantharaṇasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Rattandhakāravagga&lt;/div&gt;&lt;div class=h&gt;Anāpucchāsantharaṇasikkhāpada&lt;/div&gt;&lt;div class="q" id="p_2V_2747"&gt; &lt;div class="divNumber"&gt;864.&lt;/div&gt; &lt;div class="p"&gt;&lt;span class="pN"&gt;2747&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhuniyo kosalesu janapade sāvatthiṃ gacchantiyo sāyaṃ aññataraṃ gāmaṃ upagantvā aññataraṃ brāhmaṇakulaṃ upasaṅkamitvā okāsaṃ yāciṃsu. Atha kho sā brāhmaṇī tā bhikkhuniyo etadavoca—  “āgametha, ayye, yāva brāhmaṇo āgacchatī”ti. Bhikkhuniyo—  “yāva brāhmaṇo āgacchatī”ti seyyaṃ santharitvā ekaccā nisīdiṃsu ekaccā nipajjiṃsu. Atha kho so brāhmaṇo rattiṃ āgantvā taṃ brāhmaṇiṃ etadavoca—  “kā imā”ti? “Bhikkhuniyo, ayyā”ti. “Nikkaḍḍhatha imā muṇḍā bandhakiniyo”ti, gharato nikkaḍḍhāpesi. &lt;/div&gt;&lt;/div&gt;&lt;div class="q" id="p_2V_2748"&gt; &lt;div class="p"&gt;&lt;span class="pN"&gt;2748&lt;/span&gt;Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipī”ti…pe…  “saccaṃ kira, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdantipi abhinipajjantipī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipi. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2749"&gt; &lt;div class="divNumber"&gt;865.&lt;/div&gt; &lt;div class="p"&gt;&lt;span class="pN"&gt;2749&lt;/span&gt;&lt;span class="bold"&gt;“Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyan”&lt;/span&gt;ti. (&lt;span class="italic"&gt;17&lt;/span&gt;:&lt;span class="bold"&gt;72&lt;/span&gt;) &lt;/div&gt;&lt;/div&gt;&lt;div class="q" id="p_2V_2750"&gt; &lt;div class="divNumber"&gt;866.&lt;/div&gt; &lt;div class="p"&gt;&lt;span class="pN"&gt;2750&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2751"&gt; &lt;div class="p"&gt;&lt;span class="pN"&gt;2751&lt;/span&gt;&lt;span class="bold"&gt;Vikālo&lt;/span&gt; nāma atthaṅgate sūriye yāva aruṇuggamanā. &lt;/div&gt;&lt;/div&gt;&lt;div class="q" id="p_2V_2752"&gt; &lt;div class="p"&gt;&lt;span class="pN"&gt;2752&lt;/span&gt;&lt;span class="bold"&gt;Kulaṃ&lt;/span&gt; nāma cattāri kulāni—  khattiyakulaṃ, brāhmaṇakulaṃ, vessakulaṃ suddakulaṃ. &lt;span class="bold"&gt;Upasaṅkamitvā&lt;/span&gt;ti tattha gantvā. &lt;/div&gt;&lt;/div&gt;&lt;div class="q" id="p_2V_2753"&gt; &lt;div class="p"&gt;&lt;span class="pN"&gt;2753&lt;/span&gt;&lt;span class="bold"&gt;Sāmike anāpucchā&lt;/span&gt;ti yo tasmiṃ kule manusso sāmiko dātuṃ, taṃ anāpucchā. &lt;/div&gt;&lt;/div&gt;&lt;div class="q" id="p_2V_2754"&gt; &lt;div class="p"&gt;&lt;span class="pN"&gt;2754&lt;/span&gt;&lt;span class="bold"&gt;Seyyaṃ&lt;/span&gt; nāma antamaso paṇṇasanthāropi. &lt;span class="bold"&gt;Santharitvā&lt;/span&gt;ti sayaṃ santharitvā. &lt;span class="bold"&gt;Santharāpetvā&lt;/span&gt;ti aññaṃ santharāpetvā. &lt;span class="bold"&gt;Abhinisīdeyyā&lt;/span&gt;ti tasmiṃ abhinisīdati, āpatti pācittiyassa. &lt;span class="bold"&gt;Abhinipajjeyyā&lt;/span&gt;ti tasmiṃ abhinipajjati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2755"&gt; &lt;div class="divNumber"&gt;867.&lt;/div&gt; &lt;div class="p"&gt;&lt;span class="pN"&gt;2755&lt;/span&gt;Anāpucchite anāpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite vematikā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite āpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2756"&gt; &lt;div class="p"&gt;&lt;span class="pN"&gt;2756&lt;/span&gt;Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. &lt;/div&gt;&lt;/div&gt;&lt;div class="q" id="p_2V_2757"&gt; &lt;div class="divNumber"&gt;868.&lt;/div&gt; &lt;div class="p"&gt;&lt;span class="pN"&gt;2757&lt;/span&gt;Anāpatti—  āpucchā seyyaṃ santharitvā vā santharāpetvā vā abhinisīdati vā abhinipajjati vā, gilānāya, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2758"&gt;&lt;span class="pN"&gt;2758&lt;/span&gt;Sattamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276652" title="Go to previous page"&gt;&amp;lt;&amp;lt; 2.4.2.6 Anāpucchāabhinisīdanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273286" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276654" title="Go to next page"&gt;2.4.2.8 Paraujjhāpanakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
