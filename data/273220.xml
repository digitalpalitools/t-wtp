<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.2"&gt;1.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;1.2.9 Dutiyaduṭṭhadosasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Dutiyaduṭṭhadosasikkhāpada&lt;/div&gt;&lt;div class="q" id="p_1V_1626"&gt;&lt;div class="divNumber"&gt;391.&lt;/div&gt;&lt;div class="p"&gt;&lt;span class="pN"&gt;1626&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena mettiyabhūmajakā bhikkhū gijjhakūṭā pabbatā orohantā addasaṃsu chagalakaṃ ajikāya vippaṭipajjantaṃ. Disvāna evamāhaṃsu—  “handa mayaṃ, āvuso, imaṃ chagalakaṃ dabbaṃ mallaputtaṃ nāma karoma. Imaṃ ajikaṃ mettiyaṃ nāma bhikkhuniṃ karoma. Evaṃ mayaṃ voharissāma. Pubbe mayaṃ, āvuso, dabbaṃ mallaputtaṃ sutena avocumhā. Idāni pana amhehi sāmaṃ diṭṭho mettiyāya bhikkhuniyā vippaṭipajjanto”ti. Te taṃ chagalakaṃ dabbaṃ mallaputtaṃ nāma akaṃsu. Taṃ ajikaṃ mettiyaṃ nāma bhikkhuniṃ akaṃsu. Te bhikkhūnaṃ ārocesuṃ—  “pubbe mayaṃ, āvuso, dabbaṃ mallaputtaṃ sutena avocumhā. Idāni pana amhehi sāmaṃ diṭṭho mettiyāya bhikkhuniyā vippaṭipajjanto”ti. Bhikkhū evamāhaṃsu—  “māvuso, evaṃ avacuttha. Nāyasmā dabbo mallaputto evaṃ karissatī”ti.&lt;/div&gt;&lt;/div&gt;&lt;div class="q" id="p_1V_1627"&gt;&lt;div class="p"&gt;&lt;span class="pN"&gt;1627&lt;/span&gt;Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ dabbaṃ mallaputtaṃ paṭipucchi—  “sarasi tvaṃ, dabba, evarūpaṃ kattā yathayime bhikkhū āhaṃsū”ti? “Yathā maṃ, bhante, bhagavā jānātī”ti. Dutiyampi kho bhagavā…pe…  tatiyampi kho bhagavā āyasmantaṃ dabbaṃ mallaputtaṃ etadavoca—  “sarasi tvaṃ, dabba, evarūpaṃ kattā yathayime bhikkhū āhaṃsū”ti? “Yathā maṃ, bhante, bhagavā jānātī”ti. “Na kho, dabba, dabbā evaṃ nibbeṭhenti. Sace tayā kataṃ katanti vadehi, sace tayā akataṃ akatanti vadehī”ti. “Yato ahaṃ, bhante, jāto nābhijānāmi supinantenapi methunadhammaṃ paṭisevitā, pageva jāgaro”ti. Atha kho bhagavā bhikkhū āmantesi—  “tena hi, bhikkhave, ime bhikkhū anuyuñjathā”ti. Idaṃ vatvā bhagavā uṭṭhāyāsanā vihāraṃ pāvisi.&lt;/div&gt;&lt;/div&gt;&lt;div class="q" id="p_1V_1628"&gt;&lt;div class="p"&gt;&lt;span class="pN"&gt;1628&lt;/span&gt;Atha kho te bhikkhū mettiyabhūmajake bhikkhū anuyuñjiṃsu. Te bhikkhūhi anuyuñjīyamānā bhikkhūnaṃ etamatthaṃ ārocesuṃ—  “kiṃ pana tumhe, āvuso, āyasmantaṃ dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsethā”ti? “Evamāvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma mettiyabhūmajakā bhikkhū āyasmantaṃ dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsessantī”ti.&lt;/div&gt;&lt;/div&gt;&lt;div class="q" id="p_1V_1629"&gt;&lt;div class="p"&gt;&lt;span class="pN"&gt;1629&lt;/span&gt;Atha kho te bhikkhū mettiyabhūmajake bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsethā”ti? “Saccaṃ, bhagavā”ti. Vigarahi buddho bhagavā…pe…  “kathañhi nāma tumhe, moghapurisā, dabbaṃ mallaputtaṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_1630"&gt;&lt;div class="divNumber"&gt;392.&lt;/div&gt;&lt;div class="p"&gt;&lt;span class="pN"&gt;1630&lt;/span&gt;&lt;span class="bold"&gt;“Yo pana bhikkhu bhikkhuṃ duṭṭho doso appatīto aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃseyya—  ‘appeva nāma naṃ imamhā brahmacariyā cāveyyan’ti. Tato aparena samayena samanuggāhīyamāno vā asamanuggāhīyamāno vā aññabhāgiyañceva taṃ adhikaraṇaṃ hoti koci deso lesamatto upādinno, bhikkhu ca dosaṃ patiṭṭhāti, saṃghādiseso”&lt;/span&gt;ti. (&lt;span class="italic"&gt;9&lt;/span&gt;:&lt;span class="bold"&gt;13&lt;/span&gt;)&lt;/div&gt;&lt;/div&gt;&lt;div class="q" id="p_1V_1631"&gt;&lt;div class="divNumber"&gt;393.&lt;/div&gt;&lt;div class="p"&gt;&lt;span class="pN"&gt;1631&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_1V_1632"&gt;&lt;div class="p"&gt;&lt;span class="pN"&gt;1632&lt;/span&gt;&lt;span class="bold"&gt;Bhikkhun&lt;/span&gt;ti aññaṃ bhikkhuṃ.&lt;/div&gt;&lt;/div&gt;&lt;div class="q" id="p_1V_1633"&gt;&lt;div class="p"&gt;&lt;span class="pN"&gt;1633&lt;/span&gt;&lt;span class="bold"&gt;Duṭṭho doso&lt;/span&gt;ti kupito anattamano anabhiraddho āhatacitto khilajāto.&lt;/div&gt;&lt;/div&gt;&lt;div class="q" id="p_1V_1634"&gt;&lt;div class="p"&gt;&lt;span class="pN"&gt;1634&lt;/span&gt;&lt;span class="bold"&gt;Appatīto&lt;/span&gt;ti tena ca kopena, tena ca dosena, tāya ca anattamanatāya, tāya ca anabhiraddhiyā appatīto hoti.&lt;/div&gt;&lt;/div&gt;&lt;div class="q" id="p_1V_1635"&gt;&lt;div class="p"&gt;&lt;span class="pN"&gt;1635&lt;/span&gt;&lt;span class="bold"&gt;Aññabhāgiyassa adhikaraṇassā&lt;/span&gt;ti āpattaññabhāgiyaṃ vā hoti adhikaraṇaññabhāgiyaṃ vā. Kathaṃ adhikaraṇaṃ adhikaraṇassa aññabhāgiyaṃ? Vivādādhikaraṇaṃ anuvādādhikaraṇassa āpattādhikaraṇassa kiccādhikaraṇassa aññabhāgiyaṃ. Anuvādādhikaraṇaṃ āpattādhikaraṇassa kiccādhikaraṇassa vivādādhikaraṇassa aññabhāgiyaṃ. Āpattādhikaraṇaṃ kiccādhikaraṇassa vivādādhikaraṇassa anuvādādhikaraṇassa aññabhāgiyaṃ. Kiccādhikaraṇaṃ vivādādhikaraṇassa anuvādādhikaraṇassa āpattādhikaraṇassa aññabhāgiyaṃ. Evaṃ adhikaraṇaṃ adhikaraṇassa aññabhāgiyaṃ.&lt;/div&gt;&lt;/div&gt;&lt;div class="q" id="p_1V_1636"&gt;&lt;div class="p"&gt;&lt;span class="pN"&gt;1636&lt;/span&gt;Kathaṃ adhikaraṇaṃ adhikaraṇassa tabbhāgiyaṃ? Vivādādhikaraṇaṃ vivādādhikaraṇassa tabbhāgiyaṃ. Anuvādādhikaraṇaṃ anuvādādhikaraṇassa tabbhāgiyaṃ. Āpattādhikaraṇaṃ āpattādhikaraṇassa siyā tabbhāgiyaṃ siyā aññabhāgiyaṃ.&lt;/div&gt;&lt;/div&gt;&lt;div class="q" id="p_1V_1637"&gt;&lt;div class="p"&gt;&lt;span class="pN"&gt;1637&lt;/span&gt;Kathaṃ āpattādhikaraṇaṃ āpattādhikaraṇassa aññabhāgiyaṃ? Methunadhammapārājikāpatti adinnādānapārājikāpattiyā manussaviggahapārājikāpattiyā uttarimanussadhammapārājikāpattiyā aññabhāgiyā. Adinnādānapārājikāpatti manussaviggahapārājikāpattiyā uttarimanussadhammapārājikāpattiyā methunadhammapārājikāpattiyā aññabhāgiyā. Manussaviggahapārājikāpatti uttarimanussadhammapārājikāpattiyā methunadhammapārājikāpattiyā adinnādānapārājikāpattiyā aññabhāgiyā. Uttarimanussadhammapārājikāpatti methunadhammapārājikāpattiyā adinnādānapārājikāpattiyā manussaviggahapārājikāpattiyā aññabhāgiyā. Evaṃ āpattādhikaraṇaṃ āpattādhikaraṇassa aññabhāgiyaṃ.&lt;/div&gt;&lt;/div&gt;&lt;div class="q" id="p_1V_1638"&gt;&lt;div class="p"&gt;&lt;span class="pN"&gt;1638&lt;/span&gt;Kathaṃ āpattādhikaraṇaṃ āpattādhikaraṇassa tabbhāgiyaṃ? Methunadhammapārājikāpatti methunadhammapārājikāpattiyā tabbhāgiyā. Adinnādānapārājikāpatti adinnādānapārājikāpattiyā tabbhāgiyā. Manussaviggahapārājikāpatti manussaviggahapārājikāpattiyā tabbhāgiyā. Uttarimanussadhammapārājikāpatti uttarimanussadhammapārājikāpattiyā tabbhāgiyā. Evaṃ āpattādhikaraṇaṃ āpattādhikaraṇassa tabbhāgiyaṃ.&lt;/div&gt;&lt;/div&gt;&lt;div class="q" id="p_1V_1639"&gt;&lt;div class="p"&gt;&lt;span class="pN"&gt;1639&lt;/span&gt;Kiccādhikaraṇaṃ kiccādhikaraṇassa tabbhāgiyaṃ. Evaṃ adhikaraṇaṃ adhikaraṇassa tabbhāgiyaṃ.&lt;/div&gt;&lt;/div&gt;&lt;div class="q" id="p_1V_1640"&gt;&lt;div class="divNumber"&gt;394.&lt;/div&gt;&lt;div class="p"&gt;&lt;span class="pN"&gt;1640&lt;/span&gt;&lt;span class="bold"&gt;Kiñci desaṃ lesamattaṃ upādāyā&lt;/span&gt;ti leso nāma dasa lesā—  jātileso, nāmaleso, gottaleso, liṅgaleso, āpattileso, pattaleso, cīvaraleso, upajjhāyaleso, ācariyaleso, senāsanaleso.&lt;/div&gt;&lt;/div&gt;&lt;div class="q" id="p_1V_1641"&gt;&lt;div class="divNumber"&gt;395.&lt;/div&gt;&lt;div class="p"&gt;&lt;span class="pN"&gt;1641&lt;/span&gt;&lt;span class="bold"&gt;Jātileso&lt;/span&gt; nāma khattiyo diṭṭho hoti pārājikaṃ dhammaṃ ajjhāpajjanto. Aññaṃ khattiyaṃ passitvā codeti—  “khattiyo mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1642"&gt;&lt;div class="p"&gt;&lt;span class="pN"&gt;1642&lt;/span&gt;Brāhmaṇo diṭṭho hoti…pe…  vesso diṭṭho hoti…pe…  suddo diṭṭho hoti pārājikaṃ dhammaṃ ajjhāpajjanto. Aññaṃ suddaṃ passitvā codeti—  “suddo mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1643"&gt;&lt;div class="divNumber"&gt;396.&lt;/div&gt;&lt;div class="p"&gt;&lt;span class="pN"&gt;1643&lt;/span&gt;&lt;span class="bold"&gt;Nāmaleso&lt;/span&gt; nāma buddharakkhito diṭṭho hoti…pe…  dhammarakkhito diṭṭho hoti…pe…  saṃgharakkhito diṭṭho hoti pārājikaṃ dhammaṃ ajjhāpajjanto. Aññaṃ saṃgharakkhitaṃ passitvā codeti—  “saṃgharakkhito mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1644"&gt;&lt;div class="divNumber"&gt;397.&lt;/div&gt;&lt;div class="p"&gt;&lt;span class="pN"&gt;1644&lt;/span&gt;&lt;span class="bold"&gt;Gottaleso&lt;/span&gt; nāma gotamo diṭṭho hoti…pe…  moggallāno diṭṭho hoti…pe…  kaccāyano diṭṭho hoti…pe…  vāsiṭṭho diṭṭho hoti pārājikaṃ dhammaṃ ajjhāpajjanto. Aññaṃ vāsiṭṭhaṃ passitvā codeti—  “vāsiṭṭho mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi …pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1645"&gt;&lt;div class="divNumber"&gt;398.&lt;/div&gt;&lt;div class="p"&gt;&lt;span class="pN"&gt;1645&lt;/span&gt;&lt;span class="bold"&gt;Liṅgaleso&lt;/span&gt; nāma dīgho diṭṭho hoti…pe…  rasso diṭṭho hoti…pe…  kaṇho diṭṭho hoti…pe…  odāto diṭṭho hoti pārājikaṃ dhammaṃ ajjhāpajjanto. Aññaṃ odātaṃ passitvā codeti—  “odāto mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1646"&gt;&lt;div class="divNumber"&gt;399.&lt;/div&gt;&lt;div class="p"&gt;&lt;span class="pN"&gt;1646&lt;/span&gt;&lt;span class="bold"&gt;Āpattileso&lt;/span&gt; nāma lahukaṃ āpattiṃ āpajjanto diṭṭho hoti. Tañce pārājikena codeti—  “assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1647"&gt;&lt;div class="divNumber"&gt;400.&lt;/div&gt;&lt;div class="p"&gt;&lt;span class="pN"&gt;1647&lt;/span&gt;&lt;span class="bold"&gt;Pattaleso&lt;/span&gt; nāma lohapattadharo diṭṭho hoti…pe…  sāṭakapattadharo diṭṭho hoti…pe…  sumbhakapattadharo diṭṭho hoti pārājikaṃ dhammaṃ ajjhāpajjanto. Aññaṃ sumbhakapattadharaṃ passitvā codeti—  “sumbhakapattadharo mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1648"&gt;&lt;div class="divNumber"&gt;401.&lt;/div&gt;&lt;div class="p"&gt;&lt;span class="pN"&gt;1648&lt;/span&gt;&lt;span class="bold"&gt;Cīvaraleso&lt;/span&gt; nāma paṃsukūliko diṭṭho hoti…pe…  gahapaticīvaradharo diṭṭho hoti pārājikaṃ dhammaṃ ajjhāpajjanto. Aññaṃ gahapaticīvaradharaṃ passitvā codeti—  “gahapaticīvaradharo mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1649"&gt;&lt;div class="divNumber"&gt;402.&lt;/div&gt;&lt;div class="p"&gt;&lt;span class="pN"&gt;1649&lt;/span&gt;&lt;span class="bold"&gt;Upajjhāyaleso&lt;/span&gt; nāma itthannāmassa saddhivihāriko diṭṭho hoti pārājikaṃ dhammaṃ ajjhāpajjanto. Aññaṃ itthannāmassa saddhivihārikaṃ passitvā codeti—  “itthannāmassa saddhivihāriko mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1650"&gt;&lt;div class="divNumber"&gt;403.&lt;/div&gt;&lt;div class="p"&gt;&lt;span class="pN"&gt;1650&lt;/span&gt;&lt;span class="bold"&gt;Ācariyaleso&lt;/span&gt; nāma itthannāmassa antevāsiko diṭṭho hoti pārājikaṃ dhammaṃ ajjhāpajjanto. Aññaṃ itthannāmassa antevāsikaṃ passitvā codeti—  “itthannāmassa antevāsiko mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1651"&gt;&lt;div class="divNumber"&gt;404.&lt;/div&gt;&lt;div class="p"&gt;&lt;span class="pN"&gt;1651&lt;/span&gt;&lt;span class="bold"&gt;Senāsanaleso&lt;/span&gt; nāma itthannāmasenāsanavāsiko diṭṭho hoti pārājikaṃ dhammaṃ ajjhāpajjanto. Aññaṃ itthannāmasenāsanavāsikaṃ passitvā codeti—  “itthannāmasenāsanavāsiko mayā diṭṭho. Pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1652"&gt;&lt;div class="divNumber"&gt;405.&lt;/div&gt;&lt;div class="p"&gt;&lt;span class="pN"&gt;1652&lt;/span&gt;&lt;span class="bold"&gt;Pārājikena dhammenā&lt;/span&gt;ti catunnaṃ aññatarena.&lt;/div&gt;&lt;/div&gt;&lt;div class="q" id="p_1V_1653"&gt;&lt;div class="p"&gt;&lt;span class="pN"&gt;1653&lt;/span&gt;&lt;span class="bold"&gt;Anuddhaṃseyyā&lt;/span&gt;ti codeti vā codāpeti vā.&lt;/div&gt;&lt;/div&gt;&lt;div class="q" id="p_1V_1654"&gt;&lt;div class="p"&gt;&lt;span class="pN"&gt;1654&lt;/span&gt;&lt;span class="bold"&gt;Appeva nāma naṃ imamhā brahmacariyā cāveyyan&lt;/span&gt;ti bhikkhubhāvā cāveyyaṃ, samaṇadhammā cāveyyaṃ, sīlakkhandhā cāveyyaṃ, tapoguṇā cāveyyaṃ.&lt;/div&gt;&lt;/div&gt;&lt;div class="q" id="p_1V_1655"&gt;&lt;div class="p"&gt;&lt;span class="pN"&gt;1655&lt;/span&gt;&lt;span class="bold"&gt;Tato aparena samayenā&lt;/span&gt;ti yasmiṃ khaṇe anuddhaṃsito hoti, taṃ khaṇaṃ taṃ layaṃ taṃ muhuttaṃ vītivatte.&lt;/div&gt;&lt;/div&gt;&lt;div class="q" id="p_1V_1656"&gt;&lt;div class="p"&gt;&lt;span class="pN"&gt;1656&lt;/span&gt;&lt;span class="bold"&gt;Samanuggāhīyamāno&lt;/span&gt;ti yena vatthunā anuddhaṃsito hoti tasmiṃ vatthusmiṃ samanuggāhīyamāno.&lt;/div&gt;&lt;/div&gt;&lt;div class="q" id="p_1V_1657"&gt;&lt;div class="p"&gt;&lt;span class="pN"&gt;1657&lt;/span&gt;&lt;span class="bold"&gt;Asamanuggāhīyamāno&lt;/span&gt;ti na kenaci vuccamāno.&lt;/div&gt;&lt;/div&gt;&lt;div class="q" id="p_1V_1658"&gt;&lt;div class="p"&gt;&lt;span class="pN"&gt;1658&lt;/span&gt;&lt;span class="bold"&gt;Adhikaraṇaṃ&lt;/span&gt; nāma cattāri adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.&lt;/div&gt;&lt;/div&gt;&lt;div class="q" id="p_1V_1659"&gt;&lt;div class="p"&gt;&lt;span class="pN"&gt;1659&lt;/span&gt;&lt;span class="bold"&gt;Koci deso lesamatto upādinno&lt;/span&gt;ti tesaṃ lesānaṃ aññataro leso upādinno hoti.&lt;/div&gt;&lt;/div&gt;&lt;div class="q" id="p_1V_1660"&gt;&lt;div class="p"&gt;&lt;span class="pN"&gt;1660&lt;/span&gt;&lt;span class="bold"&gt;Bhikkhu ca dosaṃ patiṭṭhātī&lt;/span&gt;ti tucchakaṃ mayā bhaṇitaṃ, musā mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.&lt;/div&gt;&lt;/div&gt;&lt;div class="q" id="p_1V_1661"&gt;&lt;div class="p"&gt;&lt;span class="pN"&gt;1661&lt;/span&gt;&lt;span class="bold"&gt;Saṃghādiseso&lt;/span&gt;ti…pe…  tenapi vuccati “saṃghādiseso”ti.&lt;/div&gt;&lt;/div&gt;&lt;div class="q" id="p_1V_1662"&gt;&lt;div class="divNumber"&gt;406.&lt;/div&gt;&lt;div class="p"&gt;&lt;span class="pN"&gt;1662&lt;/span&gt;Bhikkhu saṃghādisesaṃ ajjhāpajjanto diṭṭho hoti, saṃghādisese saṃghādisesadiṭṭhi hoti. Tañce pārājikena codeti—  “assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1663"&gt;&lt;div class="p"&gt;&lt;span class="pN"&gt;1663&lt;/span&gt;Bhikkhu saṃghādisesaṃ ajjhāpajjanto diṭṭho hoti, saṃghādisese thullaccayadiṭṭhi hoti…pe…  pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti…  dubbhāsitadiṭṭhi hoti. Tañce pārājikena codeti—  “assamaṇosi…pe…  evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1664"&gt;&lt;div class="p"&gt;&lt;span class="pN"&gt;1664&lt;/span&gt;Bhikkhu thullaccayaṃ ajjhāpajjanto diṭṭho hoti thullaccaye thullaccayadiṭṭhi hoti…pe…  thullaccaye pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti…  dubbhāsitadiṭṭhi hoti…  saṃghādisesadiṭṭhi hoti. Tañce pārājikena codeti—  “assamaṇosi…pe…  evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1665"&gt;&lt;div class="p"&gt;&lt;span class="pN"&gt;1665&lt;/span&gt;Bhikkhu pācittiyaṃ…pe…  pāṭidesanīyaṃ…  dukkaṭaṃ…  dubbhāsitaṃ ajjhāpajjanto diṭṭho hoti, dubbhāsite dubbhāsitadiṭṭhi hoti…pe…  dubbhāsite saṃghādisesadiṭṭhi hoti…  thullaccayadiṭṭhi hoti…  pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti. Tañce pārājikena codeti—  “assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="CENTER" id="p_1V_1666"&gt;&lt;span class="pN"&gt;1666&lt;/span&gt;Ekekaṃ mūlaṃ kātuna cakkaṃ bandhitabbaṃ.&lt;/div&gt;&lt;div class="q" id="p_1V_1667"&gt;&lt;div class="divNumber"&gt;407.&lt;/div&gt;&lt;div class="p"&gt;&lt;span class="pN"&gt;1667&lt;/span&gt;Bhikkhu saṃghādisesaṃ ajjhāpajjanto diṭṭho hoti saṃghādisese saṃghādisesadiṭṭhi hoti. Tañce pārājikena codāpeti—  “assamaṇosi…pe…  evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1668"&gt;&lt;div class="p"&gt;&lt;span class="pN"&gt;1668&lt;/span&gt;Bhikkhu saṃghādisesaṃ ajjhāpajjanto diṭṭho hoti, saṃghādisese thullaccayadiṭṭhi hoti…pe…  pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti…  dubbhāsitadiṭṭhi hoti. Tañce pārājikena codāpeti—  “assamaṇosi…pe…  evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1669"&gt;&lt;div class="p"&gt;&lt;span class="pN"&gt;1669&lt;/span&gt;Bhikkhu thullaccayaṃ ajjhāpajjanto diṭṭho hoti thullaccaye thullaccayadiṭṭhi hoti…pe…  thullaccaye pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti…  dubbhāsitadiṭṭhi hoti…  saṃghādisesadiṭṭhi hoti. Tañce pārājikena codāpeti—  “assamaṇosi…pe…  evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1670"&gt;&lt;div class="p"&gt;&lt;span class="pN"&gt;1670&lt;/span&gt;Bhikkhu pācittiyaṃ…pe…  pāṭidesanīyaṃ…  dukkaṭaṃ…  dubbhāsitaṃ ajjhāpajjanto diṭṭho hoti dubbhāsite dubbhāsitadiṭṭhi hoti…pe…  dubbhāsite saṃghādisesadiṭṭhi hoti…  thullaccayadiṭṭhi hoti…  pācittiyadiṭṭhi hoti…  pāṭidesanīyadiṭṭhi hoti…  dukkaṭadiṭṭhi hoti. Tañce pārājikena codāpeti—  “assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, evampi āpattaññabhāgiyaṃ hoti leso ca upādinno, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1671"&gt;&lt;div class="divNumber"&gt;408.&lt;/div&gt;&lt;div class="p"&gt;&lt;span class="pN"&gt;1671&lt;/span&gt;Anāpatti—  tathāsaññī codeti vā codāpeti vā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_1672"&gt;&lt;span class="pN"&gt;1672&lt;/span&gt;(Aññabhāgiya) Kiñcilesasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273219" title="Go to previous page"&gt;&amp;lt;&amp;lt; 1.2.8 Duṭṭhadosasikkhāpada&lt;/a&gt;&lt;a href="javascript:void(0)" onclick="upP()" id="upL" name="271798" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273221" title="Go to next page"&gt;1.2.10 Saṃghabhedasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
