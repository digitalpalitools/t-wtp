<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/6"&gt;6 Senāsanakkhandhaka&lt;/a&gt; » &lt;a href="/tipitaka/4V/6/6.2"&gt;6.2 Dutiyabhāṇavāra&lt;/a&gt;&lt;/div&gt;&lt;div class="i"&gt;6.2.1 Anāthapiṇḍikavatthu&lt;/div&gt;&lt;div class=h&gt;Senāsanakkhandhaka&lt;/div&gt;&lt;div class=h&gt;Dutiyabhāṇavāra&lt;/div&gt;&lt;div class=h&gt;Anāthapiṇḍikavatthu&lt;/div&gt;&lt;div class="q" id="p_4V_1308"&gt; &lt;div class="divNumber"&gt;304.&lt;/div&gt; &lt;div class="p"&gt;&lt;span class="pN"&gt;1308&lt;/span&gt;Tena kho pana samayena anāthapiṇḍiko gahapati rājagahakassa seṭṭhissa bhaginipatiko hoti. Atha kho anāthapiṇḍiko gahapati rājagahaṃ agamāsi kenacideva karaṇīyena. Tena kho pana samayena rājagahakena seṭṭhinā svātanāya buddhappamukho saṃgho nimantito hoti. Atha kho rājagahako seṭṭhī dāse ca kammakāre ca āṇāpesi—  “tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā”ti. Atha kho anāthapiṇḍikassa gahapatissa etadahosi—  “pubbe khvāyaṃ gahapati mayi āgate sabbakiccāni nikkhipitvā mamaññeva saddhiṃ paṭisammodati. Sodānāyaṃ vikkhittarūpo dāse ca kammakāre ca āṇāpesi—  ‘tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā’ti. Kiṃ nu kho imassa gahapatissa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti? &lt;/div&gt;&lt;/div&gt;&lt;div class="q" id="p_4V_1309"&gt; &lt;div class="p"&gt;&lt;span class="pN"&gt;1309&lt;/span&gt;Atha kho rājagahako seṭṭhī dāse ca kammakāre ca āṇāpetvā yena anāthapiṇḍiko gahapati tenupasaṅkami, upasaṅkamitvā anāthapiṇḍikena gahapatinā saddhiṃ paṭisammoditvā ekamantaṃ nisīdi. Ekamantaṃ nisinnaṃ kho rājagahakaṃ seṭṭhiṃ anāthapiṇḍiko gahapati etadavoca—  “pubbe kho tvaṃ, gahapati, mayi āgate sabbakiccāni nikkhipitvā mamaññeva saddhiṃ paṭisammodasi. Sodāni tvaṃ vikkhittarūpo dāse ca kammakāre ca āṇāpesi—  ‘tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā’ti. Kiṃ nu kho te, gahapati, āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti? “Na me, gahapati, āvāho vā bhavissati, nāpi vivāho vā bhavissati, nāpi rājā vā māgadho seniyo bimbisāro nimantito svātanāya saddhiṃ balakāyena; api ca me mahāyañño paccupaṭṭhito; svātanāya buddhappamukho saṃgho nimantito”ti. “Buddhoti tvaṃ, gahapati, vadesī”ti? “Buddho tyāhaṃ, gahapati, vadāmī”ti. “Buddhoti tvaṃ, gahapati, vadesī”ti? “Buddho tyāhaṃ, gahapati, vadāmī”ti. “Buddhoti tvaṃ, gahapati, vadesī”ti? “Buddho tyāhaṃ, gahapati, vadāmī”ti. “Ghosopi kho eso, gahapati, dullabho lokasmiṃ yadidaṃ—  buddho buddhoti. Sakkā nu kho, gahapati, imaṃ kālaṃ taṃ bhagavantaṃ dassanāya upasaṅkamituṃ arahantaṃ sammāsambuddhan”ti? “Akālo kho, gahapati, imaṃ kālaṃ taṃ bhagavantaṃ dassanāya upasaṅkamituṃ arahantaṃ sammāsambuddhaṃ. Svedāni tvaṃ kālena taṃ bhagavantaṃ dassanāya upasaṅkamissasi arahantaṃ sammāsambuddhan”ti. Atha kho anāthapiṇḍiko gahapati—  svedānāhaṃ kālena taṃ bhagavantaṃ dassanāya upasaṅkamissāmi arahantaṃ sammāsambuddhanti—  buddhagatāya satiyā nipajjitvā rattiyā sudaṃ tikkhattuṃ vuṭṭhāsi pabhātaṃ maññamāno. &lt;/div&gt;&lt;/div&gt;&lt;div class="q" id="p_4V_1310"&gt; &lt;div class="divNumber"&gt;305.&lt;/div&gt; &lt;div class="p"&gt;&lt;span class="pN"&gt;1310&lt;/span&gt;Atha kho anāthapiṇḍiko gahapati yena sivakadvāraṃ tenupasaṅkami. Amanussā dvāraṃ vivariṃsu. Atha kho anāthapiṇḍikassa gahapatissa nagaramhā nikkhantassa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi; tatova puna nivattitukāmo ahosi. Atha kho sivako yakkho antarahito saddamanussāvesi—  &lt;/div&gt;&lt;/div&gt;&lt;div class="q" id="p_4V_1311"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1311&lt;/div&gt; &lt;div class="G"&gt;“Sataṃ hatthī sataṃ assā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sataṃ assatarīrathā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sataṃ kaññāsahassāni,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Āmukkamaṇikuṇḍalā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ekassa padavītihārassa,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kalaṃ nāgghanti soḷasiṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1312"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1312&lt;/div&gt; &lt;div class="G"&gt;Abhikkama gahapati abhikkama gahapati,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Abhikkantaṃ te seyyo no paṭikkantan”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1313"&gt; &lt;div class="p"&gt;&lt;span class="pN"&gt;1313&lt;/span&gt;Atha kho anāthapiṇḍikassa gahapatissa andhakāro antaradhāyi, āloko pāturahosi. Yaṃ ahosi bhayaṃ chambhitattaṃ lomahaṃso so paṭippassambhi. Dutiyampi kho…pe…  tatiyampi kho…  anāthapiṇḍikassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Tatiyampi kho sivako yakkho antarahito saddamanussāvesi—  &lt;/div&gt;&lt;/div&gt;&lt;div class="q" id="p_4V_1314"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1314&lt;/div&gt; &lt;div class="G"&gt;“Sataṃ hatthī sataṃ assā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sataṃ assatarīrathā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sataṃ kaññāsahassāni,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Āmukkamaṇikuṇḍalā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ekassa padavītihārassa,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kalaṃ nāgghanti soḷasiṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1315"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1315&lt;/div&gt; &lt;div class="G"&gt;Abhikkama gahapati abhikkama gahapati,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Abhikkantaṃ te seyyo no paṭikkantan”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1316"&gt; &lt;div class="p"&gt;&lt;span class="pN"&gt;1316&lt;/span&gt;Tatiyampi kho anāthapiṇḍikassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Atha kho anāthapiṇḍiko gahapati yena sītavanaṃ tenupasaṅkami. Tena kho pana samayena bhagavā rattiyā paccūsasamayaṃ paccuṭṭhāya ajjhokāse caṅkamati. Addasā kho bhagavā anāthapiṇḍikaṃ gahapatiṃ dūratova āgacchantaṃ. Disvāna caṅkamā orohitvā paññatte āsane nisīdi. Nisajja kho bhagavā anāthapiṇḍikaṃ gahapatiṃ etadavoca—  “ehi, sudattā”ti. Atha kho anāthapiṇḍiko gahapati—  “nāmena maṃ bhagavā ālapatī”ti—  haṭṭho udaggo yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṃ etadavoca—  “kacci, bhante, bhagavā sukhaṃ sayitthā”ti? &lt;/div&gt;&lt;/div&gt;&lt;div class="q" id="p_4V_1317"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1317&lt;/div&gt; &lt;div class="G"&gt;“Sabbadā ve sukhaṃ seti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;brāhmaṇo parinibbuto;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yo na limpati kāmesu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sītibhūto nirūpadhi.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1318"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1318&lt;/div&gt; &lt;div class="G"&gt;Sabbā āsattiyo chetvā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vineyya hadaye daraṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Upasanto sukhaṃ seti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;santiṃ pappuyya cetasā”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_1319"&gt; &lt;div class="p"&gt;&lt;span class="pN"&gt;1319&lt;/span&gt;Atha kho bhagavā anāthapiṇḍikassa gahapatissa anupubbiṃ kathaṃ kathesi, seyyathidaṃ—  dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ, nekkhamme ānisaṃsaṃ pakāsesi. Yadā bhagavā aññāsi anāthapiṇḍikaṃ gahapatiṃ kallacittaṃ muducittaṃ vinīvaraṇacittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—  dukkhaṃ, samudayaṃ, nirodhaṃ, maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva anāthapiṇḍikassa gahapatissa tasmiṃyeva āsane virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ sabbaṃ taṃ nirodhadhamman”ti. Atha kho anāthapiṇḍiko gahapati diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṃkatho vesārajjappatto aparappaccayo satthusāsane bhagavantaṃ etadavoca—  “abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi, dhammañca, bhikkhusaṃghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gataṃ. Adhivāsetu ca me, bhante, bhagavā svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. &lt;/div&gt;&lt;/div&gt;&lt;div class="q" id="p_4V_1320"&gt; &lt;div class="p"&gt;&lt;span class="pN"&gt;1320&lt;/span&gt;Atha kho anāthapiṇḍiko gahapati bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Assosi kho rājagahako seṭṭhī—  “anāthapiṇḍikena kira gahapatinā svātanāya buddhappamukho saṃgho nimantito”ti. &lt;/div&gt;&lt;/div&gt;&lt;div class="q" id="p_4V_1321"&gt; &lt;div class="divNumber"&gt;306.&lt;/div&gt; &lt;div class="p"&gt;&lt;span class="pN"&gt;1321&lt;/span&gt;Atha kho rājagahako seṭṭhī anāthapiṇḍikaṃ gahapatiṃ etadavoca—  “tayā kira, gahapati, svātanāya buddhappamukho saṃgho nimantito. Tvañcāsi āgantuko. Demi te, gahapati, veyyāyikaṃ yena tvaṃ buddhappamukhassa saṃghassa bhattaṃ kareyyāsī”ti. “Alaṃ, gahapati, atthi me veyyāyikaṃ yenāhaṃ buddhappamukhassa saṃghassa bhattaṃ karissāmī”ti. &lt;/div&gt;&lt;/div&gt;&lt;div class="q" id="p_4V_1322"&gt; &lt;div class="p"&gt;&lt;span class="pN"&gt;1322&lt;/span&gt;Assosi kho rājagahako negamo—  “anāthapiṇḍikena kira gahapatinā svātanāya buddhappamukho saṃgho nimantito”ti. Atha kho rājagahako negamo anāthapiṇḍikaṃ gahapatiṃ etadavoca—  “tayā kira, gahapati, svātanāya buddhappamukho saṃgho nimantito. Tvañcāsi āgantuko. Demi te, gahapati, veyyāyikaṃ yena tvaṃ buddhappamukhassa saṃghassa bhattaṃ kareyyāsī”ti. “Alaṃ, ayya; atthi me veyyāyikaṃ yenāhaṃ buddhappamukhassa saṃghassa bhattaṃ karissāmī”ti. &lt;/div&gt;&lt;/div&gt;&lt;div class="q" id="p_4V_1323"&gt; &lt;div class="p"&gt;&lt;span class="pN"&gt;1323&lt;/span&gt;Assosi kho rājā māgadho seniyo bimbisāro—  “anāthapiṇḍikena kira gahapatinā svātanāya buddhappamukho saṃgho nimantito”ti. Atha kho rājā māgadho seniyo bimbisāro anāthapiṇḍikaṃ gahapatiṃ etadavoca—  “tayā kira, gahapati, svātanāya buddhappamukho saṃgho nimantito. Tvañcāsi āgantuko. Demi te, gahapati, veyyāyikaṃ yena tvaṃ buddhappamukhassa saṃghassa bhattaṃ kareyyāsī”ti. “Alaṃ, deva; atthi me veyyāyikaṃ yenāhaṃ buddhappamukhassa saṃghassa bhattaṃ karissāmī”ti. &lt;/div&gt;&lt;/div&gt;&lt;div class="q" id="p_4V_1324"&gt; &lt;div class="p"&gt;&lt;span class="pN"&gt;1324&lt;/span&gt;Atha kho anāthapiṇḍiko gahapati tassā rattiyā accayena rājagahakassa seṭṭhissa nivesane paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—  “kālo, bhante, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā pattacīvaramādāya yena rājagahakassa seṭṭhissa nivesanaṃ tenupasaṅkami, upasaṅkamitvā paññatte āsane nisīdi saddhiṃ bhikkhusaṃghena. Atha kho anāthapiṇḍiko gahapati buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā, bhagavantaṃ bhuttāviṃ onītapattapāṇiṃ, ekamantaṃ nisīdi. Ekamantaṃ nisinno kho anāthapiṇḍiko gahapati bhagavantaṃ etadavoca—  “adhivāsetu me, bhante, bhagavā sāvatthiyaṃ vassāvāsaṃ saddhiṃ bhikkhusaṃghenā”ti. “Suññāgāre kho, gahapati, tathāgatā abhiramantī”ti. “Aññātaṃ, bhagavā, aññātaṃ, sugatā”ti. Atha kho bhagavā anāthapiṇḍikaṃ gahapatiṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. &lt;/div&gt;&lt;/div&gt;&lt;div class="q" id="p_4V_1325"&gt; &lt;div class="divNumber"&gt;307.&lt;/div&gt; &lt;div class="p"&gt;&lt;span class="pN"&gt;1325&lt;/span&gt;Tena kho pana samayena anāthapiṇḍiko gahapati bahumitto hoti bahusahāyo ādeyyavāco. Atha kho anāthapiṇḍiko gahapati rājagahe taṃ karaṇīyaṃ tīretvā yena sāvatthi tena pakkāmi. Atha kho anāthapiṇḍiko gahapati antarāmagge manusse āṇāpesi—  “ārāme, ayyā, karotha, vihāre patiṭṭhāpetha, dānāni paṭṭhapetha. Buddho loke uppanno. So ca mayā bhagavā nimantito iminā maggena āgacchissatī”ti. Atha kho te manussā anāthapiṇḍikena gahapatinā uyyojitā ārāme akaṃsu, vihāre patiṭṭhāpesuṃ, dānāni paṭṭhapesuṃ. &lt;/div&gt;&lt;/div&gt;&lt;div class="q" id="p_4V_1326"&gt; &lt;div class="p"&gt;&lt;span class="pN"&gt;1326&lt;/span&gt;Atha kho anāthapiṇḍiko gahapati sāvatthiṃ gantvā samantā sāvatthiṃ anuvilokesi—  “kattha nu kho bhagavā vihareyya? Yaṃ assa gāmato neva atidūre na accāsanne, gamanāgamanasampannaṃ, atthikānaṃ atthikānaṃ manussānaṃ abhikkamanīyaṃ, divā appākiṇṇaṃ, rattiṃ appasaddaṃ, appanigghosaṃ, vijanavātaṃ, manussarāhasseyyakaṃ, paṭisallānasāruppan”ti. &lt;/div&gt;&lt;/div&gt;&lt;div class="q" id="p_4V_1327"&gt; &lt;div class="p"&gt;&lt;span class="pN"&gt;1327&lt;/span&gt;Addasā kho anāthapiṇḍiko gahapati jetassa kumārassa uyyānaṃ—  gāmato neva atidūre na accāsanne, gamanāgamanasampannaṃ, atthikānaṃ atthikānaṃ manussānaṃ abhikkamanīyaṃ, divā appākiṇṇaṃ, rattiṃ appasaddaṃ, appanigghosaṃ, vijanavātaṃ, manussarāhasseyyakaṃ, paṭisallānasāruppaṃ. Disvāna yena jeto kumāro tenupasaṅkami, upasaṅkamitvā jetaṃ kumāraṃ etadavoca—  “dehi me, ayyaputta, uyyānaṃ ārāmaṃ kātun”ti. “Adeyyo, gahapati, ārāmo api koṭisantharenā”ti. “Gahito, ayyaputta, ārāmo”ti. “Na, gahapati, gahito ārāmo”ti. “Gahito na gahito”ti vohārike mahāmatte pucchiṃsu. Mahāmattā evamāhaṃsu—  “yato tayā, ayyaputta, aggho kato, gahito ārāmo”ti. Atha kho anāthapiṇḍiko gahapati sakaṭehi hiraññaṃ nibbāhāpetvā jetavanaṃ koṭisantharaṃ santharāpesi. Sakiṃ nīhaṭaṃ hiraññaṃ thokassa okāsassa koṭṭhakasāmantā nappahoti. Atha kho anāthapiṇḍiko gahapati manusse āṇāpesi—  “gacchatha, bhaṇe, hiraññaṃ āharatha; imaṃ okāsaṃ santharissāmā”ti. &lt;/div&gt;&lt;/div&gt;&lt;div class="q" id="p_4V_1328"&gt; &lt;div class="p"&gt;&lt;span class="pN"&gt;1328&lt;/span&gt;Atha kho jetassa kumārassa etadahosi—  “na kho idaṃ orakaṃ bhavissati, yathāyaṃ gahapati tāva bahuṃ hiraññaṃ pariccajatī”ti. Anāthapiṇḍikaṃ gahapatiṃ etadavoca—  “alaṃ, gahapati; mā taṃ okāsaṃ santharāpesi. Dehi me etaṃ okāsaṃ. Mametaṃ dānaṃ bhavissatī”ti. Atha kho anāthapiṇḍiko gahapati—  ayaṃ kho jeto kumāro abhiññāto ñātamanusso; mahatthiko kho pana evarūpānaṃ ñātamanussānaṃ imasmiṃ dhammavinaye pasādoti—  taṃ okāsaṃ jetassa kumārassa pādāsi. Atha kho jeto kumāro tasmiṃ okāse koṭṭhakaṃ māpesi. &lt;/div&gt;&lt;/div&gt;&lt;div class="q" id="p_4V_1329"&gt; &lt;div class="p"&gt;&lt;span class="pN"&gt;1329&lt;/span&gt;Atha kho anāthapiṇḍiko gahapati jetavane vihāre kārāpesi, pariveṇāni kārāpesi, koṭṭhake kārāpesi, upaṭṭhānasālāyo kārāpesi, aggisālāyo kārāpesi, kappiyakuṭiyo kārāpesi, vaccakuṭiyo kārāpesi, caṅkame kārāpesi, caṅkamanasālāyo kārāpesi, udapāne kārāpesi, udapānasālāyo kārāpesi, jantāghare kārāpesi, jantāgharasālāyo kārāpesi, pokkharaṇiyo kārāpesi, maṇḍape kārāpesi. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272116" title="Go to previous page"&gt;&amp;lt;&amp;lt; 6.2 Dutiyabhāṇavāra&lt;/a&gt;&lt;a href="javascript:void(0)" onclick="upP()" id="upL" name="272116" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273410" title="Go to next page"&gt;6.2.2 Navakammadāna &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
