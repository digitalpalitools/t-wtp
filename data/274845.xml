<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/7"&gt;7 Iddhipādasaṃyutta&lt;/a&gt; » &lt;a href="/tipitaka/14S5/7/7.2"&gt;7.2 Pāsādakampanavagga&lt;/a&gt;&lt;/div&gt;&lt;div class="i"&gt;7.2.9 Iddhādidesanāsutta&lt;/div&gt;&lt;div class=h&gt;Iddhipādasaṃyutta&lt;/div&gt;&lt;div class=h&gt;Pāsādakampanavagga&lt;/div&gt;&lt;div class=h&gt;Iddhādidesanāsutta&lt;/div&gt;&lt;div class="q" id="p_14S5_1434"&gt; &lt;div class="divNumber"&gt;831.&lt;/div&gt; &lt;div class="p"&gt;&lt;span class="pN"&gt;1434&lt;/span&gt;“Iddhiṃ vo, bhikkhave, desessāmi iddhipādañca iddhipādabhāvanañca iddhipādabhāvanāgāminiñca paṭipadaṃ. Taṃ suṇātha. &lt;/div&gt;&lt;/div&gt;&lt;div class="q" id="p_14S5_1435"&gt; &lt;div class="p"&gt;&lt;span class="pN"&gt;1435&lt;/span&gt;Katamā ca, bhikkhave, iddhi? Idha, bhikkhave, bhikkhu anekavihitaṃ iddhividhaṃ paccanubhoti—  ekopi hutvā bahudhā hoti, bahudhāpi hutvā eko hoti…pe…  yāva brahmalokāpi kāyena vasaṃ vatteti—  ayaṃ vuccati, bhikkhave, iddhi. &lt;/div&gt;&lt;/div&gt;&lt;div class="q" id="p_14S5_1436"&gt; &lt;div class="p"&gt;&lt;span class="pN"&gt;1436&lt;/span&gt;Katamo ca, bhikkhave, iddhipādo? Yo so, bhikkhave, maggo yā paṭipadā iddhilābhāya iddhipaṭilābhāya saṃvattati—  ayaṃ vuccati, bhikkhave, iddhipādo. &lt;/div&gt;&lt;/div&gt;&lt;div class="q" id="p_14S5_1437"&gt; &lt;div class="p"&gt;&lt;span class="pN"&gt;1437&lt;/span&gt;Katamā ca, bhikkhave, iddhipādabhāvanā? Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti, vīriyasamādhi…pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  ayaṃ vuccati, bhikkhave, iddhipādabhāvanā. &lt;/div&gt;&lt;/div&gt;&lt;div class="q" id="p_14S5_1438"&gt; &lt;div class="p"&gt;&lt;span class="pN"&gt;1438&lt;/span&gt;Katamā ca, bhikkhave, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—  ayaṃ vuccati, bhikkhave, iddhipādabhāvanāgāminī paṭipadā”ti. &lt;/div&gt;&lt;/div&gt;&lt;div class="CENTER" id="p_14S5_1439"&gt;&lt;span class="pN"&gt;1439&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274844" title="Go to previous page"&gt;&amp;lt;&amp;lt; 7.2.8 Bhikkhusutta&lt;/a&gt;&lt;a href="javascript:void(0)" onclick="upP()" id="upL" name="272856" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274846" title="Go to next page"&gt;7.2.10 Vibhaṅgasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
