<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.1"&gt;1.5.1 Musāvādavagga&lt;/a&gt;&lt;/div&gt;&lt;div class="i"&gt;1.5.1.7 Dhammadesanāsikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Musāvādavagga&lt;/div&gt;&lt;div class=h&gt;Dhammadesanāsikkhāpada&lt;/div&gt;&lt;div class="q" id="p_2V_197"&gt;&lt;div class="divNumber"&gt;60.&lt;/div&gt;&lt;div class="p"&gt;&lt;span class="pN"&gt;197&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati. Atha kho āyasmā udāyī pubbaṇhasamayaṃ nivāsetvā pattacīvaramādāya yena aññataraṃ kulaṃ tenupasaṅkami. Tena kho pana samayena gharaṇī nivesanadvāre nisinnā hoti, gharasuṇhā āvasathadvāre nisinnā hoti. Atha kho āyasmā udāyī yena gharaṇī tenupasaṅkami; upasaṅkamitvā gharaṇiyā upakaṇṇake dhammaṃ desesi. Atha kho gharasuṇhāya etadahosi—  “kiṃ nu kho so samaṇo sassuyā jāro udāhu obhāsatī”ti?&lt;/div&gt;&lt;/div&gt;&lt;div class="q" id="p_2V_198"&gt;&lt;div class="p"&gt;&lt;span class="pN"&gt;198&lt;/span&gt;Atha kho āyasmā udāyī gharaṇiyā upakaṇṇake dhammaṃ desetvā yena gharasuṇhā tenupasaṅkami; upasaṅkamitvā gharasuṇhāya upakaṇṇake dhammaṃ desesi. Atha kho gharaṇiyā etadahosi—  “kiṃ nu kho so samaṇo gharasuṇhāya jāro udāhu obhāsatī”ti? Atha kho āyasmā udāyī gharasuṇhāya upakaṇṇake dhammaṃ desetvā pakkāmi. Atha kho gharaṇī gharasuṇhaṃ etadavoca—  “he je, kiṃ te eso samaṇo avocā”ti? “Dhammaṃ me, ayye, desesi”. “Ayyāya pana kiṃ avocā”ti? “Mayhampi dhammaṃ desesī”ti. Tā ujjhāyanti khiyyanti vipācenti—  “kathañhi nāma ayyo udāyī upakaṇṇake dhammaṃ desessati. Nanu nāma vissaṭṭhena vivaṭena dhammo desetabbo”ti?&lt;/div&gt;&lt;/div&gt;&lt;div class="q" id="p_2V_199"&gt;&lt;div class="p"&gt;&lt;span class="pN"&gt;199&lt;/span&gt;Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī mātugāmassa dhammaṃ desessatī”ti.&lt;/div&gt;&lt;/div&gt;&lt;div class="q" id="p_2V_200"&gt;&lt;div class="p"&gt;&lt;span class="pN"&gt;200&lt;/span&gt;Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tvaṃ, udāyi, mātugāmassa dhammaṃ desesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, mātugāmassa dhammaṃ desessasi. Netaṃ moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_201"&gt;&lt;div class="p"&gt;&lt;span class="pN"&gt;201&lt;/span&gt;&lt;span class="bold"&gt;“Yo pana bhikkhu mātugāmassa dhammaṃ deseyya pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_202"&gt;&lt;div class="p"&gt;&lt;span class="pN"&gt;202&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_203"&gt;&lt;div class="divNumber"&gt;61.&lt;/div&gt;&lt;div class="p"&gt;&lt;span class="pN"&gt;203&lt;/span&gt;Tena kho pana samayena upāsikā bhikkhū passitvā etadavocuṃ—  “iṅghāyyā, dhammaṃ desethā”ti. “Na, bhaginī, kappati mātugāmassa dhammaṃ desetun”ti. “Iṅghāyyā, chappañcavācāhi dhammaṃ desetha, sakkā ettakenapi dhammo aññātun”ti. “Na, bhaginī, kappati mātugāmassa dhammaṃ desetun”ti. Kukkuccāyantā na desesuṃ. Upāsikā ujjhāyanti khiyyanti vipācenti—  “kathañhi nāma, ayyā, amhehi yācīyamānā dhammaṃ na desessantī”ti.&lt;/div&gt;&lt;/div&gt;&lt;div class="q" id="p_2V_204"&gt;&lt;div class="p"&gt;&lt;span class="pN"&gt;204&lt;/span&gt;Assosuṃ kho bhikkhū tāsaṃ upāsikānaṃ ujjhāyantīnaṃ khiyyantīnaṃ vipācentīnaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, mātugāmassa chappañcavācāhi dhammaṃ desetuṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_205"&gt;&lt;div class="p"&gt;&lt;span class="pN"&gt;205&lt;/span&gt;&lt;span class="bold"&gt;“Yo pana bhikkhū mātugāmassa uttarichappañcavācāhi dhammaṃ deseyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_206"&gt;&lt;div class="p"&gt;&lt;span class="pN"&gt;206&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_207"&gt;&lt;div class="divNumber"&gt;62.&lt;/div&gt;&lt;div class="p"&gt;&lt;span class="pN"&gt;207&lt;/span&gt;Tena kho pana samayena chabbaggiyā bhikkhū—  “bhagavatā anuññātaṃ mātugāmassa chappañcavācāhi dhammaṃ desetun”ti te aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desessantī”ti.&lt;/div&gt;&lt;/div&gt;&lt;div class="q" id="p_2V_208"&gt;&lt;div class="p"&gt;&lt;span class="pN"&gt;208&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_209"&gt;&lt;div class="divNumber"&gt;63.&lt;/div&gt;&lt;div class="p"&gt;&lt;span class="pN"&gt;209&lt;/span&gt;&lt;span class="bold"&gt;“Yo pana bhikkhu mātugāmassa uttarichappañcavācāhi dhammaṃ deseyya, aññatra viññunā purisaviggahena, pācittiyan”&lt;/span&gt;ti. (&lt;span class="italic"&gt;7&lt;/span&gt;:&lt;span class="bold"&gt;56&lt;/span&gt;)&lt;/div&gt;&lt;/div&gt;&lt;div class="q" id="p_2V_210"&gt;&lt;div class="divNumber"&gt;64.&lt;/div&gt;&lt;div class="p"&gt;&lt;span class="pN"&gt;210&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_211"&gt;&lt;div class="p"&gt;&lt;span class="pN"&gt;211&lt;/span&gt;&lt;span class="bold"&gt;Mātugāmo&lt;/span&gt; nāma manussitthī; na yakkhī na petī na tiracchānagatā; viññū, paṭibalā subhāsitadubbhāsitaṃ duṭṭhullāduṭṭhullaṃ ājānituṃ.&lt;/div&gt;&lt;/div&gt;&lt;div class="q" id="p_2V_212"&gt;&lt;div class="p"&gt;&lt;span class="pN"&gt;212&lt;/span&gt;&lt;span class="bold"&gt;Uttarichappañcavācāhī&lt;/span&gt;ti atirekachappañcavācāhi.&lt;/div&gt;&lt;/div&gt;&lt;div class="q" id="p_2V_213"&gt;&lt;div class="p"&gt;&lt;span class="pN"&gt;213&lt;/span&gt;&lt;span class="bold"&gt;Dhammo&lt;/span&gt; nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.&lt;/div&gt;&lt;/div&gt;&lt;div class="q" id="p_2V_214"&gt;&lt;div class="p"&gt;&lt;span class="pN"&gt;214&lt;/span&gt;&lt;span class="bold"&gt;Deseyyā&lt;/span&gt;ti padena deseti, pade pade āpatti pācittiyassa. Akkharāya deseti, akkharakkharāya āpatti pācittiyassa.&lt;/div&gt;&lt;/div&gt;&lt;div class="q" id="p_2V_215"&gt;&lt;div class="p"&gt;&lt;span class="pN"&gt;215&lt;/span&gt;&lt;span class="bold"&gt;Aññatra viññunā purisaviggahenā&lt;/span&gt;ti ṭhapetvā viññuṃ purisaviggahaṃ. Viññū nāma purisaviggaho, paṭibalo hoti subhāsitadubbhāsitaṃ duṭṭhullāduṭṭhullaṃ ājānituṃ.&lt;/div&gt;&lt;/div&gt;&lt;div class="q" id="p_2V_216"&gt;&lt;div class="divNumber"&gt;65.&lt;/div&gt;&lt;div class="p"&gt;&lt;span class="pN"&gt;216&lt;/span&gt;Mātugāme mātugāmasaññī uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa. Mātugāme vematiko uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa. Mātugāme amātugāmasaññī uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa.&lt;/div&gt;&lt;/div&gt;&lt;div class="q" id="p_2V_217"&gt;&lt;div class="p"&gt;&lt;span class="pN"&gt;217&lt;/span&gt;Yakkhiyā vā petiyā vā paṇḍakassa vā tiracchānagatamanussaviggahitthiyā vā uttarichappañcavācāhi dhammaṃ deseti, aññatra viññunā purisaviggahena, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.&lt;/div&gt;&lt;/div&gt;&lt;div class="q" id="p_2V_218"&gt;&lt;div class="divNumber"&gt;66.&lt;/div&gt;&lt;div class="p"&gt;&lt;span class="pN"&gt;218&lt;/span&gt;Anāpatti—  viññunā purisaviggahena, chappañcavācāhi dhammaṃ deseti, ūnakachappañcavācāhi dhammaṃ deseti, uṭṭhahitvā puna nisīditvā deseti, mātugāmo uṭṭhahitvā puna nisīdati tasmiṃ deseti, aññassa mātugāmassa deseti, pañhaṃ pucchati, pañhaṃ puṭṭho katheti, aññassatthāya bhaṇantaṃ mātugāmo suṇāti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_219"&gt;&lt;span class="pN"&gt;219&lt;/span&gt;Dhammadesanāsikkhāpadaṃ niṭṭhitaṃ sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276445" title="Go to previous page"&gt;&amp;lt;&amp;lt; 1.5.1.6 Dutiyasahaseyyasikkhāpada&lt;/a&gt;&lt;a href="javascript:void(0)" onclick="upP()" id="upL" name="273230" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276447" title="Go to next page"&gt;1.5.1.8 Bhūtārocanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
