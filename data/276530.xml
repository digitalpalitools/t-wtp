<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.9"&gt;1.5.9 Ratanavagga&lt;/a&gt;&lt;/div&gt;&lt;div class="i"&gt;1.5.9.9 Vassikasāṭikāsikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ratanavagga&lt;/div&gt;&lt;div class=h&gt;Vassikasāṭikāsikkhāpada&lt;/div&gt;&lt;div class="q" id="p_2V_1576"&gt;&lt;div class="divNumber"&gt;542.&lt;/div&gt;&lt;div class="p"&gt;&lt;span class="pN"&gt;1576&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṃ vassikasāṭikā anuññātā hoti. Chabbaggiyā bhikkhū—  “bhagavatā vassikasāṭikā anuññātā”ti appamāṇikāyo vassikasāṭikāyo dhārenti. Puratopi pacchatopi ākaḍḍhantā āhiṇḍanti.&lt;/div&gt;&lt;/div&gt;&lt;div class="q" id="p_2V_1577"&gt;&lt;div class="p"&gt;&lt;span class="pN"&gt;1577&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū appamāṇikāyo vassikasāṭikāyo dhāressantī”ti…pe…  “saccaṃ kira tumhe, bhikkhave, appamāṇikāyo vassikasāṭikāyo dhārethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, appamāṇikāyo vassikasāṭikāyo dhāressatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1578"&gt;&lt;div class="divNumber"&gt;543.&lt;/div&gt;&lt;div class="p"&gt;&lt;span class="pN"&gt;1578&lt;/span&gt;&lt;span class="bold"&gt;“Vassikasāṭikaṃ pana bhikkhunā kārayamānena pamāṇikā kāretabbā. Tatridaṃ pamāṇaṃ—  dīghaso cha vidatthiyo, sugatavidatthiyā; tiriyaṃ aḍḍhateyyā. Taṃ atikkāmayato chedanakaṃ pācittiyan”&lt;/span&gt;ti. (&lt;span class="italic"&gt;91&lt;/span&gt;:&lt;span class="bold"&gt;140&lt;/span&gt;)&lt;/div&gt;&lt;/div&gt;&lt;div class="q" id="p_2V_1579"&gt;&lt;div class="divNumber"&gt;544.&lt;/div&gt;&lt;div class="p"&gt;&lt;span class="pN"&gt;1579&lt;/span&gt;&lt;span class="bold"&gt;Vassikasāṭikā&lt;/span&gt; nāma vassānassa catumāsatthāya.&lt;/div&gt;&lt;/div&gt;&lt;div class="q" id="p_2V_1580"&gt;&lt;div class="p"&gt;&lt;span class="pN"&gt;1580&lt;/span&gt;&lt;span class="bold"&gt;Kārayamānenā&lt;/span&gt;ti karonto vā kārāpento vā. Pamāṇikā kāretabbā. Tatridaṃ pamāṇaṃ—  dīghaso cha vidatthiyo, sugatavidatthiyā; tiriyaṃ aḍḍhateyyā. Taṃ atikkāmetvā karoti vā kārāpeti vā, payoge dukkaṭaṃ. Paṭilābhena chinditvā pācittiyaṃ desetabbaṃ.&lt;/div&gt;&lt;/div&gt;&lt;div class="q" id="p_2V_1581"&gt;&lt;div class="divNumber"&gt;545.&lt;/div&gt;&lt;div class="p"&gt;&lt;span class="pN"&gt;1581&lt;/span&gt;Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1582"&gt;&lt;div class="p"&gt;&lt;span class="pN"&gt;1582&lt;/span&gt;Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1583"&gt;&lt;div class="divNumber"&gt;546.&lt;/div&gt;&lt;div class="p"&gt;&lt;span class="pN"&gt;1583&lt;/span&gt;Anāpatti—  pamāṇikaṃ karoti, ūnakaṃ karoti, aññena kataṃ pamāṇātikkantaṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1584"&gt;&lt;span class="pN"&gt;1584&lt;/span&gt;Vassikasāṭikāsikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276529" title="Go to previous page"&gt;&amp;lt;&amp;lt; 1.5.9.8 Kaṇḍuppaṭicchādisikkhāpada&lt;/a&gt;&lt;a href="javascript:void(0)" onclick="upP()" id="upL" name="273238" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276531" title="Go to next page"&gt;1.5.9.10 Nandasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
