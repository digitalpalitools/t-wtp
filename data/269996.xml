<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/9"&gt;9 Iddhipādavibhaṅga&lt;/a&gt; » &lt;a href="/tipitaka/30Vbh/9/9.1"&gt;9.1 Suttantabhājanīya&lt;/a&gt;&lt;/div&gt;&lt;div class="i"&gt;9.1.2 Vīriyiddhipāda&lt;/div&gt;&lt;div class=h&gt;Iddhipādavibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class=h&gt;Vīriyiddhipāda&lt;/div&gt;&lt;div class="q" id="p_30Vbh_1468"&gt; &lt;div class="divNumber"&gt;435.&lt;/div&gt; &lt;div class="p"&gt;&lt;span class="pN"&gt;1468&lt;/span&gt;Kathañca bhikkhu vīriyasamādhipadhānasaṅkhārasamannāgataṃ iddhipādaṃ bhāveti? Vīriyañce bhikkhu adhipatiṃ karitvā labhati samādhiṃ labhati cittassekaggataṃ—  ayaṃ vuccati “vīriyasamādhi”. So anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya…pe…  anuppannānaṃ kusalānaṃ dhammānaṃ uppādāya…pe…  uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Ime vuccanti “padhānasaṅkhārā”. Iti ayañca vīriyasamādhi, ime ca padhānasaṅkhārā; tadekajjhaṃ abhisaññūhitvā abhisaṅkhipitvā vīriyasamādhipadhānasaṅkhārotveva saṅkhyaṃ gacchati. &lt;/div&gt;&lt;/div&gt;&lt;div class="q" id="p_30Vbh_1469"&gt; &lt;div class="divNumber"&gt;436.&lt;/div&gt; &lt;div class="p"&gt;&lt;span class="pN"&gt;1469&lt;/span&gt;Tattha katamaṃ vīriyaṃ? Yo cetasiko vīriyārambho…pe…  sammāvāyāmo—  idaṃ vuccati “vīriyaṃ”. &lt;/div&gt;&lt;/div&gt;&lt;div class="q" id="p_30Vbh_1470"&gt; &lt;div class="p"&gt;&lt;span class="pN"&gt;1470&lt;/span&gt;Tattha katamo samādhi? Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ vuccati “samādhi”. &lt;/div&gt;&lt;/div&gt;&lt;div class="q" id="p_30Vbh_1471"&gt; &lt;div class="p"&gt;&lt;span class="pN"&gt;1471&lt;/span&gt;Tattha katamo padhānasaṅkhāro? Yo cetasiko vīriyārambho…pe…  sammāvāyāmo—  ayaṃ vuccati “padhānasaṅkhāro”. Iti iminā ca vīriyena, iminā ca samādhinā, iminā ca padhānasaṅkhārena upeto hoti…pe…  samannāgato. Tena vuccati “vīriyasamādhipadhānasaṅkhārasamannāgato”ti. &lt;/div&gt;&lt;/div&gt;&lt;div class="q" id="p_30Vbh_1472"&gt; &lt;div class="divNumber"&gt;437.&lt;/div&gt; &lt;div class="p"&gt;&lt;span class="pN"&gt;1472&lt;/span&gt;“Iddhī”ti. Yā tesaṃ dhammānaṃ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. &lt;/div&gt;&lt;/div&gt;&lt;div class="q" id="p_30Vbh_1473"&gt; &lt;div class="p"&gt;&lt;span class="pN"&gt;1473&lt;/span&gt;“Iddhipādo”ti. Tathābhūtassa vedanākkhandho…pe…  viññāṇakkhandho. &lt;/div&gt;&lt;/div&gt;&lt;div class="q" id="p_30Vbh_1474"&gt; &lt;div class="p"&gt;&lt;span class="pN"&gt;1474&lt;/span&gt;“Iddhipādaṃ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṃ bhāvetī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269995" title="Go to previous page"&gt;&amp;lt;&amp;lt; 9.1.1 Chandiddhipāda&lt;/a&gt;&lt;a href="javascript:void(0)" onclick="upP()" id="upL" name="267920" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269997" title="Go to next page"&gt;9.1.3 Cittiddhipāda &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
