<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/17A10"&gt;17A10 Dasakanipātapāḷi&lt;/a&gt; » &lt;a href="/tipitaka/17A10/2"&gt;2 Dutiyapaṇṇāsaka&lt;/a&gt; » &lt;a href="/tipitaka/17A10/2/2.5"&gt;2.5 Upālivagga&lt;/a&gt;&lt;/div&gt;&lt;div class="i"&gt;2.5.9 Upālisutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Upālivagga&lt;/div&gt;&lt;div class=h&gt;Upālisutta&lt;/div&gt;&lt;div class="q" id="p_17A10_879"&gt; &lt;div class="divNumber"&gt;99.&lt;/div&gt; &lt;div class="p"&gt;&lt;span class="pN"&gt;879&lt;/span&gt;Atha kho āyasmā upāli yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “icchāmahaṃ, bhante, araññavanapatthāni pantāni senāsanāni paṭisevitun”ti. &lt;/div&gt;&lt;/div&gt;&lt;div class="q" id="p_17A10_880"&gt; &lt;div class="p"&gt;&lt;span class="pN"&gt;880&lt;/span&gt;“Durabhisambhavāni hi kho, upāli, araññavanapatthāni pantāni senāsanāni. Dukkaraṃ pavivekaṃ durabhiramaṃ. Ekatte haranti maññe mano vanāni samādhiṃ alabhamānassa bhikkhuno. Yo kho, upāli, evaṃ vadeyya—  ‘ahaṃ samādhiṃ alabhamāno araññavanapatthāni pantāni senāsanāni paṭisevissāmī’ti, tassetaṃ pāṭikaṅkhaṃ—  ‘saṃsīdissati vā uplavissati vā’ti. &lt;/div&gt;&lt;/div&gt;&lt;div class="q" id="p_17A10_881"&gt; &lt;div class="p"&gt;&lt;span class="pN"&gt;881&lt;/span&gt;Seyyathāpi, upāli, mahāudakarahado. Atha āgaccheyya hatthināgo sattaratano vā aḍḍhaṭṭharatano vā. Tassa evamassa—  ‘yannūnāhaṃ imaṃ udakarahadaṃ ogāhetvā kaṇṇasandhovikampi khiḍḍaṃ kīḷeyyaṃ piṭṭhisandhovikampi khiḍḍaṃ kīḷeyyaṃ. Kaṇṇasandhovikampi khiḍḍaṃ kīḷitvā piṭṭhisandhovikampi khiḍḍaṃ kīḷitvā nhatvā ca pivitvā ca paccuttaritvā yena kāmaṃ pakkameyyan’ti. So taṃ udakarahadaṃ ogāhetvā kaṇṇasandhovikampi khiḍḍaṃ kīḷeyya piṭṭhisandhovikampi khiḍḍaṃ kīḷeyya; kaṇṇasandhovikampi khiḍḍaṃ kīḷitvā piṭṭhisandhovikampi khiḍḍaṃ kīḷitvā nhatvā ca pivitvā ca paccuttaritvā yena kāmaṃ pakkameyya. Taṃ kissa hetu? Mahā, upāli, attabhāvo gambhīre gādhaṃ vindati. &lt;/div&gt;&lt;/div&gt;&lt;div class="q" id="p_17A10_882"&gt; &lt;div class="p"&gt;&lt;span class="pN"&gt;882&lt;/span&gt;Atha āgaccheyya saso vā biḷāro vā. Tassa evamassa—  ‘ko cāhaṃ, ko ca hatthināgo. Yannūnāhaṃ imaṃ udakarahadaṃ ogāhetvā kaṇṇasandhovikampi khiḍḍaṃ kīḷeyyaṃ piṭṭhisandhovikampi khiḍḍaṃ kīḷeyyaṃ; kaṇṇasandhovikampi khiḍḍaṃ kīḷitvā piṭṭhisandhovikampi khiḍḍaṃ kīḷitvā nhatvā ca pivitvā ca paccuttaritvā yena kāmaṃ pakkameyyan’ti. So taṃ udakarahadaṃ sahasā appaṭisaṅkhā pakkhandeyya. Tassetaṃ pāṭikaṅkhaṃ—  ‘saṃsīdissati vā uplavissati vā’ti. Taṃ kissa hetu? Paritto, upāli, attabhāvo gambhīre gādhaṃ na vindati. Evamevaṃ kho, upāli, yo evaṃ vadeyya—  ‘ahaṃ samādhiṃ alabhamāno araññavanapatthāni pantāni senāsanāni paṭisevissāmī’ti, tassetaṃ pāṭikaṅkhaṃ—  ‘saṃsīdissati vā uplavissati vā’ti. &lt;/div&gt;&lt;/div&gt;&lt;div class="q" id="p_17A10_883"&gt; &lt;div class="p"&gt;&lt;span class="pN"&gt;883&lt;/span&gt;Seyyathāpi, upāli, daharo kumāro mando uttānaseyyako sakena muttakarīsena kīḷati. Taṃ kiṃ maññasi, upāli, nanvāyaṃ kevalā paripūrā bālakhiḍḍā”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_884"&gt; &lt;div class="p"&gt;&lt;span class="pN"&gt;884&lt;/span&gt;“Sa kho so, upāli, kumāro aparena samayena vuddhimanvāya indriyānaṃ paripākamanvāya yāni kānici kumārakānaṃ kīḷāpanakāni bhavanti, seyyathidaṃ—  vaṅkakaṃ ghaṭikaṃ mokkhacikaṃ ciṅgulakaṃ pattāḷhakaṃ rathakaṃ dhanukaṃ, tehi kīḷati. Taṃ kiṃ maññasi, upāli, nanvāyaṃ khiḍḍā purimāya khiḍḍāya abhikkantatarā ca paṇītatarā cā”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_885"&gt; &lt;div class="p"&gt;&lt;span class="pN"&gt;885&lt;/span&gt;“Sa kho so, upāli, kumāro aparena samayena vuddhimanvāya indriyānaṃ paripākamanvāya pañcahi kāmaguṇehi samappito samaṅgibhūto paricāreti cakkhuviññeyyehi rūpehi iṭṭhehi kantehi manāpehi piyarūpehi kāmūpasaṃhitehi rajanīyehi, sotaviññeyyehi saddehi…  ghānaviññeyyehi gandhehi…  jivhāviññeyyehi rasehi…  kāyaviññeyyehi phoṭṭhabbehi iṭṭhehi kantehi manāpehi piyarūpehi kāmūpasaṃhitehi rajanīyehi. Taṃ kiṃ maññasi, upāli, nanvāyaṃ khiḍḍā purimāhi khiḍḍāhi abhikkantatarā ca paṇītatarā cā”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_886"&gt; &lt;div class="p"&gt;&lt;span class="pN"&gt;886&lt;/span&gt;“Idha kho pana vo, upāli, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. &lt;/div&gt;&lt;/div&gt;&lt;div class="q" id="p_17A10_887"&gt; &lt;div class="p"&gt;&lt;span class="pN"&gt;887&lt;/span&gt;Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. So taṃ dhammaṃ sutvā tathāgate saddhaṃ paṭilabhati. So tena saddhāpaṭilābhena samannāgato iti paṭisañcikkhati—  ‘sambādho gharāvāso rajāpatho, abbhokāso pabbajjā. Nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti. &lt;/div&gt;&lt;/div&gt;&lt;div class="q" id="p_17A10_888"&gt; &lt;div class="p"&gt;&lt;span class="pN"&gt;888&lt;/span&gt;So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati. &lt;/div&gt;&lt;/div&gt;&lt;div class="q" id="p_17A10_889"&gt; &lt;div class="p"&gt;&lt;span class="pN"&gt;889&lt;/span&gt;So evaṃ pabbajito samāno bhikkhūnaṃ sikkhāsājīvasamāpanno pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī dayāpanno sabbapāṇabhūtahitānukampī viharati. &lt;/div&gt;&lt;/div&gt;&lt;div class="q" id="p_17A10_890"&gt; &lt;div class="p"&gt;&lt;span class="pN"&gt;890&lt;/span&gt;Adinnādānaṃ pahāya adinnādānā paṭivirato hoti dinnādāyī dinnapāṭikaṅkhī; athenena sucibhūtena attanā viharati. &lt;/div&gt;&lt;/div&gt;&lt;div class="q" id="p_17A10_891"&gt; &lt;div class="p"&gt;&lt;span class="pN"&gt;891&lt;/span&gt;Abrahmacariyaṃ pahāya brahmacārī hoti ārācārī virato methunā gāmadhammā. &lt;/div&gt;&lt;/div&gt;&lt;div class="q" id="p_17A10_892"&gt; &lt;div class="p"&gt;&lt;span class="pN"&gt;892&lt;/span&gt;Musāvādaṃ pahāya musāvādā paṭivirato hoti saccavādī saccasandho theto paccayiko avisaṃvādako lokassa. &lt;/div&gt;&lt;/div&gt;&lt;div class="q" id="p_17A10_893"&gt; &lt;div class="p"&gt;&lt;span class="pN"&gt;893&lt;/span&gt;Pisuṇaṃ vācaṃ pahāya pisuṇāya vācāya paṭivirato hoti, ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti bhinnānaṃ vā sandhātā sahitānaṃ vā anuppadātā, samaggārāmo samaggarato samagganandī; samaggakaraṇiṃ vācaṃ bhāsitā hoti. &lt;/div&gt;&lt;/div&gt;&lt;div class="q" id="p_17A10_894"&gt; &lt;div class="p"&gt;&lt;span class="pN"&gt;894&lt;/span&gt;Pharusaṃ vācaṃ pahāya pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. &lt;/div&gt;&lt;/div&gt;&lt;div class="q" id="p_17A10_895"&gt; &lt;div class="p"&gt;&lt;span class="pN"&gt;895&lt;/span&gt;Samphappalāpaṃ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. &lt;/div&gt;&lt;/div&gt;&lt;div class="q" id="p_17A10_896"&gt; &lt;div class="p"&gt;&lt;span class="pN"&gt;896&lt;/span&gt;So bījagāmabhūtagāmasamārambhā paṭivirato hoti. Ekabhattiko hoti rattūparato, virato vikālabhojanā. Naccagītavāditavisūkadassanā paṭivirato hoti, mālāgandhavilepanadhāraṇamaṇḍanavibhūsanaṭṭhānā paṭivirato hoti, uccāsayanamahāsayanā paṭivirato hoti, jātarūparajatapaṭiggahaṇā paṭivirato hoti, āmakadhaññapaṭiggahaṇā paṭivirato hoti, āmakamaṃsapaṭiggahaṇā paṭivirato hoti, itthikumārikapaṭiggahaṇā paṭivirato hoti, dāsidāsapaṭiggahaṇā paṭivirato hoti, ajeḷakapaṭiggahaṇā paṭivirato hoti, kukkuṭasūkarapaṭiggahaṇā paṭivirato hoti, hatthigavassavaḷavapaṭiggahaṇā paṭivirato hoti, khettavatthupaṭiggahaṇā paṭivirato hoti, dūteyyapahiṇagamanānuyogā paṭivirato hoti, kayavikkayā paṭivirato hoti, tulākūṭakaṃsakūṭamānakūṭā paṭivirato hoti, ukkoṭanavañcananikatisāciyogā paṭivirato hoti, chedanavadhabandhanaviparāmosaālopasahasākārā paṭivirato hoti. &lt;/div&gt;&lt;/div&gt;&lt;div class="q" id="p_17A10_897"&gt; &lt;div class="p"&gt;&lt;span class="pN"&gt;897&lt;/span&gt;So santuṭṭho hoti kāyaparihārikena cīvarena kucchiparihārikena piṇḍapātena. Yena yeneva pakkamati samādāyeva pakkamati, seyyathāpi nāma pakkhī sakuṇo yena yeneva ḍeti sapattabhārova ḍeti. Evamevaṃ bhikkhu santuṭṭho hoti kāyaparihārikena cīvarena kucchiparihārikena piṇḍapātena. Yena yeneva pakkamati samādāyeva pakkamati. So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti. &lt;/div&gt;&lt;/div&gt;&lt;div class="q" id="p_17A10_898"&gt; &lt;div class="p"&gt;&lt;span class="pN"&gt;898&lt;/span&gt;So cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā…  ghānena gandhaṃ ghāyitvā…  jivhāya rasaṃ sāyitvā…  kāyena phoṭṭhabbaṃ phusitvā…  manasā dhammaṃ viññāya na nimittaggāhī hoti nānubyañjanaggāhī. Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati manindriyaṃ, manindriye saṃvaraṃ āpajjati. So iminā ariyena indriyasaṃvarena samannāgato ajjhattaṃ abyāsekasukhaṃ paṭisaṃvedeti. &lt;/div&gt;&lt;/div&gt;&lt;div class="q" id="p_17A10_899"&gt; &lt;div class="p"&gt;&lt;span class="pN"&gt;899&lt;/span&gt;So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. &lt;/div&gt;&lt;/div&gt;&lt;div class="q" id="p_17A10_900"&gt; &lt;div class="p"&gt;&lt;span class="pN"&gt;900&lt;/span&gt;So iminā ca ariyena sīlakkhandhena samannāgato, iminā ca ariyena indriyasaṃvarena samannāgato, iminā ca ariyena satisampajaññena samannāgato vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. So araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. &lt;/div&gt;&lt;/div&gt;&lt;div class="q" id="p_17A10_901"&gt; &lt;div class="p"&gt;&lt;span class="pN"&gt;901&lt;/span&gt;So abhijjhaṃ loke pahāya vigatābhijjhena cetasā viharati, abhijjhāya cittaṃ parisodheti. Byāpādapadosaṃ pahāya abyāpannacitto viharati sabbapāṇabhūtahitānukampī, byāpādapadosā cittaṃ parisodheti. Thinamiddhaṃ pahāya vigatathinamiddho viharati ālokasaññī sato sampajāno, thinamiddhā cittaṃ parisodheti. Uddhaccakukkuccaṃ pahāya anuddhato viharati ajjhattaṃ vūpasantacitto, uddhaccakukkuccā cittaṃ parisodheti. Vicikicchaṃ pahāya tiṇṇavicikiccho viharati akathaṃkathī kusalesu dhammesu, vicikicchāya cittaṃ parisodheti. &lt;/div&gt;&lt;/div&gt;&lt;div class="q" id="p_17A10_902"&gt; &lt;div class="p"&gt;&lt;span class="pN"&gt;902&lt;/span&gt;So ime pañca nīvaraṇe pahāya cetaso upakkilese paññāya dubbalīkaraṇe, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_903"&gt; &lt;div class="p"&gt;&lt;span class="pN"&gt;903&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. &lt;/div&gt;&lt;/div&gt;&lt;div class="q" id="p_17A10_904"&gt; &lt;div class="p"&gt;&lt;span class="pN"&gt;904&lt;/span&gt;Puna caparaṃ, upāli, bhikkhu vitakkavicārānaṃ vūpasamā…pe…  dutiyaṃ jhānaṃ upasampajja viharati. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_905"&gt; &lt;div class="p"&gt;&lt;span class="pN"&gt;905&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. &lt;/div&gt;&lt;/div&gt;&lt;div class="q" id="p_17A10_906"&gt; &lt;div class="p"&gt;&lt;span class="pN"&gt;906&lt;/span&gt;Puna caparaṃ, upāli, bhikkhu pītiyā ca virāgā…pe…  tatiyaṃ jhānaṃ upasampajja viharati. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_907"&gt; &lt;div class="p"&gt;&lt;span class="pN"&gt;907&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. &lt;/div&gt;&lt;/div&gt;&lt;div class="q" id="p_17A10_908"&gt; &lt;div class="p"&gt;&lt;span class="pN"&gt;908&lt;/span&gt;Puna caparaṃ, upāli, bhikkhu sukhassa ca pahānā…pe…  catutthaṃ jhānaṃ…pe… . &lt;/div&gt;&lt;/div&gt;&lt;div class="q" id="p_17A10_909"&gt; &lt;div class="p"&gt;&lt;span class="pN"&gt;909&lt;/span&gt;Puna caparaṃ, upāli, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_910"&gt; &lt;div class="p"&gt;&lt;span class="pN"&gt;910&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. &lt;/div&gt;&lt;/div&gt;&lt;div class="q" id="p_17A10_911"&gt; &lt;div class="p"&gt;&lt;span class="pN"&gt;911&lt;/span&gt;Puna caparaṃ, upāli, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati…pe… . &lt;/div&gt;&lt;/div&gt;&lt;div class="q" id="p_17A10_912"&gt; &lt;div class="p"&gt;&lt;span class="pN"&gt;912&lt;/span&gt;Sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati…pe… . &lt;/div&gt;&lt;/div&gt;&lt;div class="q" id="p_17A10_913"&gt; &lt;div class="p"&gt;&lt;span class="pN"&gt;913&lt;/span&gt;Sabbaso ākiñcaññāyatanaṃ samatikkamma ‘santametaṃ paṇītametan’ti nevasaññānāsaññāyatanaṃ upasampajja viharati. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_914"&gt; &lt;div class="p"&gt;&lt;span class="pN"&gt;914&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. &lt;/div&gt;&lt;/div&gt;&lt;div class="q" id="p_17A10_915"&gt; &lt;div class="p"&gt;&lt;span class="pN"&gt;915&lt;/span&gt;Puna caparaṃ, upāli, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati; paññāya cassa disvā āsavā parikkhīṇā honti. Taṃ kiṃ maññasi, upāli, ‘nanvāyaṃ vihāro purimehi vihārehi abhikkantataro ca paṇītataro cā’”ti? “Evaṃ, bhante”. &lt;/div&gt;&lt;/div&gt;&lt;div class="q" id="p_17A10_916"&gt; &lt;div class="p"&gt;&lt;span class="pN"&gt;916&lt;/span&gt;“Imampi kho, upāli, mama sāvakā attani dhammaṃ sampassamānā araññavanapatthāni pantāni senāsanāni paṭisevanti, anuppattasadatthā ca viharanti. Iṅgha tvaṃ, upāli, saṃghe viharāhi. Saṃghe te viharato phāsu bhavissatī”ti. &lt;/div&gt;&lt;/div&gt;&lt;div class="CENTER" id="p_17A10_917"&gt;&lt;span class="pN"&gt;917&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268226" title="Go to previous page"&gt;&amp;lt;&amp;lt; 2.5.8 Therasutta&lt;/a&gt;&lt;a href="javascript:void(0)" onclick="upP()" id="upL" name="266479" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="268228" title="Go to next page"&gt;2.5.10 Abhabbasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
