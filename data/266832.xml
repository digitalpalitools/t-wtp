<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/4"&gt;4 Meghiyavagga&lt;/a&gt;&lt;/div&gt;&lt;div class="i"&gt;4.1 Meghiyasutta&lt;/div&gt;&lt;div class=h&gt;Meghiyavagga&lt;/div&gt;&lt;div class=h&gt;Meghiyasutta&lt;/div&gt;&lt;div class="q" id="p_18Ud_248"&gt; &lt;div class="divNumber"&gt;31.&lt;/div&gt; &lt;div class="p"&gt;&lt;span class="pN"&gt;248&lt;/span&gt;Evaṃ me sutaṃ—  ekaṃ samayaṃ bhagavā cālikāyaṃ viharati cālike pabbate. Tena kho pana samayena āyasmā meghiyo bhagavato upaṭṭhāko hoti. Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho āyasmā meghiyo bhagavantaṃ etadavoca—  “icchāmahaṃ, bhante, jantugāmaṃ piṇḍāya pavisitun”ti. “Yassadāni tvaṃ, meghiya, kālaṃ maññasī”ti. &lt;/div&gt;&lt;/div&gt;&lt;div class="q" id="p_18Ud_249"&gt; &lt;div class="p"&gt;&lt;span class="pN"&gt;249&lt;/span&gt;Atha kho āyasmā meghiyo pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisi. Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkami. Addasā kho āyasmā meghiyo kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ. Disvānassa etadahosi—  “pāsādikaṃ vatidaṃ ambavanaṃ manuññaṃ ramaṇīyaṃ. Alaṃ vatidaṃ kulaputtassa padhānatthikassa padhānāya. Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā”ti. &lt;/div&gt;&lt;/div&gt;&lt;div class="q" id="p_18Ud_250"&gt; &lt;div class="p"&gt;&lt;span class="pN"&gt;250&lt;/span&gt;Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca—  &lt;/div&gt;&lt;/div&gt;&lt;div class="q" id="p_18Ud_251"&gt; &lt;div class="p"&gt;&lt;span class="pN"&gt;251&lt;/span&gt;“Idhāhaṃ, bhante, pubbaṇhasamayaṃ nivāsetvā pattacīvaramādāya jantugāmaṃ piṇḍāya pāvisiṃ. Jantugāme piṇḍāya caritvā pacchābhattaṃ piṇḍapātapaṭikkanto yena kimikāḷāya nadiyā tīraṃ tenupasaṅkamiṃ. Addasaṃ kho ahaṃ, bhante, kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ manuññaṃ ramaṇīyaṃ. Disvāna me etadahosi—  ‘pāsādikaṃ vatidaṃ ambavanaṃ manuññaṃ ramaṇīyaṃ. Alaṃ vatidaṃ kulaputtassa padhānatthikassa padhānāya. Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā’ti. Sace maṃ, bhante, bhagavā anujānāti, gaccheyyāhaṃ taṃ ambavanaṃ padhānāyā”ti. &lt;/div&gt;&lt;/div&gt;&lt;div class="q" id="p_18Ud_252"&gt; &lt;div class="p"&gt;&lt;span class="pN"&gt;252&lt;/span&gt;Evaṃ vutte, bhagavā āyasmantaṃ meghiyaṃ etadavoca—  “āgamehi tāva, meghiya, ekakamhi tāva, yāva aññopi koci bhikkhu āgacchatī”ti. &lt;/div&gt;&lt;/div&gt;&lt;div class="q" id="p_18Ud_253"&gt; &lt;div class="p"&gt;&lt;span class="pN"&gt;253&lt;/span&gt;Dutiyampi kho āyasmā meghiyo bhagavantaṃ etadavoca—  “bhagavato, bhante, natthi kiñci uttari karaṇīyaṃ, natthi katassa vā paticayo. Mayhaṃ kho pana, bhante, atthi uttari karaṇīyaṃ, atthi katassa paticayo. Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti. Dutiyampi kho bhagavā āyasmantaṃ meghiyaṃ etadavoca—  “āgamehi tāva, meghiya, ekakamhi tāva, yāva aññopi koci bhikkhu āgacchatī”ti. &lt;/div&gt;&lt;/div&gt;&lt;div class="q" id="p_18Ud_254"&gt; &lt;div class="p"&gt;&lt;span class="pN"&gt;254&lt;/span&gt;Tatiyampi kho āyasmā meghiyo bhagavantaṃ etadavoca—  “bhagavato, bhante, natthi kiñci uttari karaṇīyaṃ, natthi katassa vā paticayo. Mayhaṃ kho pana, bhante, atthi uttari karaṇīyaṃ, atthi katassa paticayo. Sace maṃ bhagavā anujānāti, gaccheyyāhaṃ taṃ ambavanaṃ padhānāyā”ti. “Padhānanti kho, meghiya, vadamānaṃ kinti vadeyyāma? Yassadāni tvaṃ, meghiya, kālaṃ maññasī”ti. &lt;/div&gt;&lt;/div&gt;&lt;div class="q" id="p_18Ud_255"&gt; &lt;div class="p"&gt;&lt;span class="pN"&gt;255&lt;/span&gt;Atha kho āyasmā meghiyo uṭṭhāyāsanā bhagavantaṃ abhivādetvā padakkhiṇaṃ katvā yena taṃ ambavanaṃ tenupasaṅkami; upasaṅkamitvā taṃ ambavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho āyasmato meghiyassa tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—  kāmavitakko, byāpādavitakko, vihiṃsāvitakko. &lt;/div&gt;&lt;/div&gt;&lt;div class="q" id="p_18Ud_256"&gt; &lt;div class="p"&gt;&lt;span class="pN"&gt;256&lt;/span&gt;Atha kho āyasmato meghiyassa etadahosi—  “acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā. Atha ca panimehi tīhi pāpakehi akusalehi vitakkehi anvāsattā, seyyathidaṃ—  kāmavitakkena, byāpādavitakkena, vihiṃsāvitakkena”. &lt;/div&gt;&lt;/div&gt;&lt;div class="q" id="p_18Ud_257"&gt; &lt;div class="p"&gt;&lt;span class="pN"&gt;257&lt;/span&gt;Atha kho āyasmā meghiyo sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca—  “idha mayhaṃ, bhante, tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—  kāmavitakko, byāpādavitakko, vihiṃsāvitakko. Tassa mayhaṃ, bhante, etadahosi—  ‘acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā. Atha ca panimehi tīhi pāpakehi akusalehi vitakkehi anvāsattā, seyyathidaṃ—  kāmavitakkena, byāpādavitakkena, vihiṃsāvitakkena’”. &lt;/div&gt;&lt;/div&gt;&lt;div class="q" id="p_18Ud_258"&gt; &lt;div class="p"&gt;&lt;span class="pN"&gt;258&lt;/span&gt;“Aparipakkāya, meghiya, cetovimuttiyā pañca dhammā paripākāya saṃvattanti. Katame pañca? &lt;/div&gt;&lt;/div&gt;&lt;div class="q" id="p_18Ud_259"&gt; &lt;div class="p"&gt;&lt;span class="pN"&gt;259&lt;/span&gt;Idha, meghiya, bhikkhu kalyāṇamitto hoti kalyāṇasahāyo kalyāṇasampavaṅko. Aparipakkāya, meghiya, cetovimuttiyā ayaṃ paṭhamo dhammo paripākāya saṃvattati. (1) &lt;/div&gt;&lt;/div&gt;&lt;div class="q" id="p_18Ud_260"&gt; &lt;div class="p"&gt;&lt;span class="pN"&gt;260&lt;/span&gt;Puna caparaṃ, meghiya, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu. Aparipakkāya, meghiya, cetovimuttiyā ayaṃ dutiyo dhammo paripākāya saṃvattati. (2) &lt;/div&gt;&lt;/div&gt;&lt;div class="q" id="p_18Ud_261"&gt; &lt;div class="p"&gt;&lt;span class="pN"&gt;261&lt;/span&gt;Puna caparaṃ, meghiya, bhikkhu yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—  appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī hoti akicchalābhī akasiralābhī. Aparipākāya, meghiya, cetovimuttiyā ayaṃ tatiyo dhammo paripākāya saṃvattati. (3) &lt;/div&gt;&lt;/div&gt;&lt;div class="q" id="p_18Ud_262"&gt; &lt;div class="p"&gt;&lt;span class="pN"&gt;262&lt;/span&gt;Puna caparaṃ, meghiya, bhikkhu āraddhavīriyo viharati, akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Aparipakkāya, meghiya, cetovimuttiyā ayaṃ catuttho dhammo paripākāya saṃvattati. (4) &lt;/div&gt;&lt;/div&gt;&lt;div class="q" id="p_18Ud_263"&gt; &lt;div class="p"&gt;&lt;span class="pN"&gt;263&lt;/span&gt;Puna caparaṃ, meghiya, bhikkhu paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Aparipakkāya, meghiya, cetovimuttiyā ayaṃ pañcamo dhammo paripākāya saṃvattati. Aparipakkāya, meghiya, cetovimuttiyā ime pañca dhammā paripākāya saṃvattanti. (5) &lt;/div&gt;&lt;/div&gt;&lt;div class="q" id="p_18Ud_264"&gt; &lt;div class="p"&gt;&lt;span class="pN"&gt;264&lt;/span&gt;Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ sīlavā bhavissati, pātimokkhasaṃvarasaṃvuto viharissati, ācāragocarasampanno, aṇumattesu vajjesu bhayadassāvī, samādāya sikkhissati sikkhāpadesu. &lt;/div&gt;&lt;/div&gt;&lt;div class="q" id="p_18Ud_265"&gt; &lt;div class="p"&gt;&lt;span class="pN"&gt;265&lt;/span&gt;Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ yāyaṃ kathā abhisallekhikā cetovivaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, seyyathidaṃ—  appicchakathā, santuṭṭhikathā, pavivekakathā, asaṃsaggakathā, vīriyārambhakathā, sīlakathā, samādhikathā, paññākathā, vimuttikathā, vimuttiñāṇadassanakathā; evarūpāya kathāya nikāmalābhī bhavissati akicchalābhī akasiralābhī. &lt;/div&gt;&lt;/div&gt;&lt;div class="q" id="p_18Ud_266"&gt; &lt;div class="p"&gt;&lt;span class="pN"&gt;266&lt;/span&gt;Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ āraddhavīriyo viharissati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. &lt;/div&gt;&lt;/div&gt;&lt;div class="q" id="p_18Ud_267"&gt; &lt;div class="p"&gt;&lt;span class="pN"&gt;267&lt;/span&gt;Kalyāṇamittassetaṃ, meghiya, bhikkhuno pāṭikaṅkhaṃ kalyāṇasahāyassa kalyāṇasampavaṅkassa yaṃ paññavā bhavissati, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. &lt;/div&gt;&lt;/div&gt;&lt;div class="q" id="p_18Ud_268"&gt; &lt;div class="p"&gt;&lt;span class="pN"&gt;268&lt;/span&gt;Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—  asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitakkupacchedāya, aniccasaññā bhāvetabbā asmimānasamugghātāya. Aniccasaññino hi, meghiya, anattasaññā saṇṭhāti, anattasaññī asmimānasamugghātaṃ pāpuṇāti diṭṭheva dhamme nibbānan”ti. &lt;/div&gt;&lt;/div&gt;&lt;div class="q" id="p_18Ud_269"&gt; &lt;div class="p"&gt;&lt;span class="pN"&gt;269&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_270"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;270&lt;/div&gt; &lt;div class="G"&gt;“Khuddā vitakkā sukhumā vitakkā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anugatā manaso uppilāvā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ete avidvā manaso vitakke,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Hurā huraṃ dhāvati bhantacitto. (38)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_271"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;271&lt;/div&gt; &lt;div class="G"&gt;Ete ca vidvā manaso vitakke,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ātāpiyo saṃvaratī satīmā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anugate manaso uppilāve,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Asesamete pajahāsi buddho”ti. (39)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_272"&gt;&lt;span class="pN"&gt;272&lt;/span&gt;Paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266218" title="Go to previous page"&gt;&amp;lt;&amp;lt; 4 Meghiyavagga&lt;/a&gt;&lt;a href="javascript:void(0)" onclick="upP()" id="upL" name="266218" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266833" title="Go to next page"&gt;4.2 Uddhatasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
