<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/5"&gt;5 Sammappadhānasaṃyutta&lt;/a&gt; » &lt;a href="/tipitaka/14S5/5/5.1"&gt;5.1 Gaṅgāpeyyālavagga&lt;/a&gt;&lt;/div&gt;&lt;div class="i"&gt;5.1.1--12 Pācīnādisutta&lt;/div&gt;&lt;div class=h&gt;Sammappadhānasaṃyutta&lt;/div&gt;&lt;div class=h&gt;Gaṅgāpeyyālavagga&lt;/div&gt;&lt;div class=h&gt;Pācīnādisutta&lt;/div&gt;&lt;div class="q" id="p_14S5_1284"&gt; &lt;div class="divNumber"&gt;651--662.&lt;/div&gt; &lt;div class="p"&gt;&lt;span class="pN"&gt;1284&lt;/span&gt;Sāvatthinidānaṃ. Tatra kho bhagavā etadavoca—  “cattārome, bhikkhave, sammappadhānā. Katame cattāro? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Ime kho, bhikkhave, cattāro sammappadhānāti. &lt;/div&gt;&lt;/div&gt;&lt;div class="q" id="p_14S5_1285"&gt; &lt;div class="p"&gt;&lt;span class="pN"&gt;1285&lt;/span&gt;Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Evaṃ kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro”ti. &lt;/div&gt;&lt;/div&gt;&lt;div class="CENTER" id="p_14S5_1286"&gt;&lt;span class="pN"&gt;1286&lt;/span&gt;Dvādasamaṃ.&lt;/div&gt;&lt;div class="CENTER" id="p_14S5_1287"&gt;&lt;span class="pN"&gt;1287&lt;/span&gt;Gaṅgāpeyyālavaggo paṭhamo.&lt;/div&gt;&lt;div class="q" id="p_14S5_1288"&gt; &lt;div class="p"&gt;&lt;span class="pN"&gt;1288&lt;/span&gt;(Sammappadhānasaṃyuttassa gaṅgāpeyyālī sammappadhānavasena vitthāretabbā.) &lt;/div&gt;&lt;/div&gt;&lt;div class="SUMMARY" id="p_14S5_1289"&gt;&lt;span class="pN"&gt;1289&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_14S5_1290"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1290&lt;/div&gt; &lt;div class="G"&gt;Cha pācīnato ninnā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;cha ninnā ca samuddato;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dvete cha dvādasa honti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vaggo tena pavuccatīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272840" title="Go to previous page"&gt;&amp;lt;&amp;lt; 5.1 Gaṅgāpeyyālavagga&lt;/a&gt;&lt;a href="javascript:void(0)" onclick="upP()" id="upL" name="272840" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272841" title="Go to next page"&gt;5.2 Appamādavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
