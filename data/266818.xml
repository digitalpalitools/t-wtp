<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/2"&gt;2 Mucalindavagga&lt;/a&gt;&lt;/div&gt;&lt;div class="i"&gt;2.7 Ekaputtakasutta&lt;/div&gt;&lt;div class=h&gt;Mucalindavagga&lt;/div&gt;&lt;div class=h&gt;Ekaputtakasutta&lt;/div&gt;&lt;div class="q" id="p_18Ud_109"&gt; &lt;div class="divNumber"&gt;17.&lt;/div&gt; &lt;div class="p"&gt;&lt;span class="pN"&gt;109&lt;/span&gt;Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa upāsakassa ekaputtako piyo manāpo kālaṅkato hoti. &lt;/div&gt;&lt;/div&gt;&lt;div class="q" id="p_18Ud_110"&gt; &lt;div class="p"&gt;&lt;span class="pN"&gt;110&lt;/span&gt;Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te upāsake bhagavā etadavoca—  “kiṃ nu kho tumhe, upāsakā, allavatthā allakesā idhūpasaṅkamantā divā divassā”ti? &lt;/div&gt;&lt;/div&gt;&lt;div class="q" id="p_18Ud_111"&gt; &lt;div class="p"&gt;&lt;span class="pN"&gt;111&lt;/span&gt;Evaṃ vutte, so upāsako bhagavantaṃ etadavoca—  “mayhaṃ kho, bhante, ekaputtako piyo manāpo kālaṅkato. Tena mayaṃ allavatthā allakesā idhūpasaṅkamantā divā divassā”ti. &lt;/div&gt;&lt;/div&gt;&lt;div class="q" id="p_18Ud_112"&gt; &lt;div class="p"&gt;&lt;span class="pN"&gt;112&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_113"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;113&lt;/div&gt; &lt;div class="G"&gt;“Piyarūpassādagadhitāse,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Devakāyā puthu manussā ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Aghāvino parijunnā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Maccurājassa vasaṃ gacchanti. (20)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_114"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;114&lt;/div&gt; &lt;div class="G"&gt;Ye ve divā ca ratto ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Appamattā jahanti piyarūpaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Te ve khaṇanti aghamūlaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Maccuno āmisaṃ durativattan”ti. (21)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_115"&gt;&lt;span class="pN"&gt;115&lt;/span&gt;Sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266817" title="Go to previous page"&gt;&amp;lt;&amp;lt; 2.6 Gabbhinīsutta&lt;/a&gt;&lt;a href="javascript:void(0)" onclick="upP()" id="upL" name="266216" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266819" title="Go to next page"&gt;2.8 Suppavāsāsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
