<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/2"&gt;2 Yuganaddhavagga&lt;/a&gt; » &lt;a href="/tipitaka/26Ps/2/2.6"&gt;2.6 Paṭisambhidākathā&lt;/a&gt;&lt;/div&gt;&lt;div class="i"&gt;2.6.1 Dhammacakkapavattanavāra&lt;/div&gt;&lt;div class=h&gt;Yuganaddhavagga&lt;/div&gt;&lt;div class=h&gt;Paṭisambhidākathā&lt;/div&gt;&lt;div class=h&gt;Dhammacakkapavattanavāra&lt;/div&gt;&lt;div class="q" id="p_26Ps_1543"&gt; &lt;div class="divNumber"&gt;30.&lt;/div&gt; &lt;div class="p"&gt;&lt;span class="pN"&gt;1543&lt;/span&gt;Evaṃ me sutaṃ—  ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā pañcavaggiye bhikkhū āmantesi—  &lt;/div&gt;&lt;/div&gt;&lt;div class="q" id="p_26Ps_1544"&gt; &lt;div class="p"&gt;&lt;span class="pN"&gt;1544&lt;/span&gt;“Dveme, bhikkhave, antā pabbajitena na sevitabbā. Katame dve? Yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito; yo cāyaṃ attakilamathānuyogo dukkho anariyo anatthasaṃhito. Ete kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. &lt;/div&gt;&lt;/div&gt;&lt;div class="q" id="p_26Ps_1545"&gt; &lt;div class="p"&gt;&lt;span class="pN"&gt;1545&lt;/span&gt;Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? Ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi. Ayaṃ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. &lt;/div&gt;&lt;/div&gt;&lt;div class="q" id="p_26Ps_1546"&gt; &lt;div class="p"&gt;&lt;span class="pN"&gt;1546&lt;/span&gt;Idaṃ kho pana, bhikkhave, dukkhaṃ ariyasaccaṃ. Jātipi dukkhā, jarāpi dukkhā, byādhipi dukkho, maraṇampi dukkhaṃ, appiyehi sampayogo dukkho, piyehi vippayogo dukkho, yampicchaṃ na labhati tampi dukkhaṃ; saṃkhittena pañcupādānakkhandhā dukkhā. Idaṃ kho pana, bhikkhave, dukkhasamudayaṃ ariyasaccaṃ—  yāyaṃ taṇhā ponobhavikā nandirāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā. Idaṃ kho pana, bhikkhave, dukkhanirodhaṃ ariyasaccaṃ—  yo tassāyeva taṇhāya asesavirāganirodho cāgo paṭinissaggo mutti anālayo. Idaṃ kho pana, bhikkhave, dukkhanirodhagāminī paṭipadā ariyasaccaṃ—  ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_26Ps_1547"&gt; &lt;div class="p"&gt;&lt;span class="pN"&gt;1547&lt;/span&gt;‘Idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave…pe…  pariññātanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_26Ps_1548"&gt; &lt;div class="p"&gt;&lt;span class="pN"&gt;1548&lt;/span&gt;‘Idaṃ dukkhasamudayaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave…pe…  pahīnanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_26Ps_1549"&gt; &lt;div class="p"&gt;&lt;span class="pN"&gt;1549&lt;/span&gt;‘Idaṃ dukkhanirodhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave…pe…  sacchikatanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_26Ps_1550"&gt; &lt;div class="p"&gt;&lt;span class="pN"&gt;1550&lt;/span&gt;‘Idaṃ dukkhanirodhagāminī paṭipadā ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti me, bhikkhave…pe…  bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_26Ps_1551"&gt; &lt;div class="p"&gt;&lt;span class="pN"&gt;1551&lt;/span&gt;Yāvakīvañca me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ na suvisuddhaṃ ahosi, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ. &lt;/div&gt;&lt;/div&gt;&lt;div class="q" id="p_26Ps_1552"&gt; &lt;div class="p"&gt;&lt;span class="pN"&gt;1552&lt;/span&gt;Yato ca kho me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ suvisuddhaṃ ahosi, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ. Ñāṇañca pana me dassanaṃ udapādi—  ‘akuppā me vimutti, ayamantimā jāti, natthi dāni punabbhavo’”ti. &lt;/div&gt;&lt;/div&gt;&lt;div class="q" id="p_26Ps_1553"&gt; &lt;div class="p"&gt;&lt;span class="pN"&gt;1553&lt;/span&gt;Idamavoca bhagavā. Attamanā pañcavaggiyā bhikkhū bhagavato bhāsitaṃ abhinandunti. &lt;/div&gt;&lt;/div&gt;&lt;div class="q" id="p_26Ps_1554"&gt; &lt;div class="p"&gt;&lt;span class="pN"&gt;1554&lt;/span&gt;Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi—  “yaṃ kiñci samudayadhammaṃ, sabbaṃ taṃ nirodhadhamman”ti. &lt;/div&gt;&lt;/div&gt;&lt;div class="q" id="p_26Ps_1555"&gt; &lt;div class="p"&gt;&lt;span class="pN"&gt;1555&lt;/span&gt;Pavattite ca pana bhagavatā dhammacakke bhummā devā saddamanussāvesuṃ—  “etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti. Bhummānaṃ devānaṃ saddaṃ sutvā cātumahārājikā devā saddamanussāvesuṃ…  cātumahārājikānaṃ devānaṃ saddaṃ sutvā tāvatiṃsā devā…pe…  yāmā devā…pe…  tusitā devā…pe…  nimmānaratī devā…pe…  paranimmitavasavattī devā…pe…  brahmakāyikā devā saddamanussāvesuṃ—  “etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti. &lt;/div&gt;&lt;/div&gt;&lt;div class="q" id="p_26Ps_1556"&gt; &lt;div class="p"&gt;&lt;span class="pN"&gt;1556&lt;/span&gt;Itiha tena khaṇena tena layena tena muhuttena yāva brahmalokā saddo abbhuggacchi. Ayañca dasasahassī lokadhātu saṅkampi sampakampi sampavedhi, appamāṇo ca uḷāro obhāso loke pāturahosi atikkamma devānaṃ devānubhāvanti. &lt;/div&gt;&lt;/div&gt;&lt;div class="q" id="p_26Ps_1557"&gt; &lt;div class="p"&gt;&lt;span class="pN"&gt;1557&lt;/span&gt;Atha kho bhagavā imaṃ udānaṃ udānesi—  “aññāsi vata bho koṇḍañño; aññāsi vata bho koṇḍañño”ti. Iti hidaṃ āyasmato koṇḍaññassa “aññāsikoṇḍañño”tveva nāmaṃ ahosi. &lt;/div&gt;&lt;/div&gt;&lt;div class="q" id="p_26Ps_1558"&gt; &lt;div class="p"&gt;&lt;span class="pN"&gt;1558&lt;/span&gt;“‘&lt;span class="bold"&gt;Idaṃ dukkhaṃ ariyasaccan’&lt;/span&gt;ti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. &lt;/div&gt;&lt;/div&gt;&lt;div class="q" id="p_26Ps_1559"&gt; &lt;div class="p"&gt;&lt;span class="pN"&gt;1559&lt;/span&gt;Cakkhuṃ udapādīti—  kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā udapādīti—  kenaṭṭhena? Āloko udapādīti—  kenaṭṭhena? &lt;span class="bold"&gt;Cakkhuṃ udapādī&lt;/span&gt;ti—  dassanaṭṭhena. &lt;span class="bold"&gt;Ñāṇaṃ udapādī&lt;/span&gt;ti—  ñātaṭṭhena. &lt;span class="bold"&gt;Paññā udapādī&lt;/span&gt;ti—  pajānanaṭṭhena. &lt;span class="bold"&gt;Vijjā udapādī&lt;/span&gt;ti—  paṭivedhaṭṭhena. &lt;span class="bold"&gt;Āloko udapādī&lt;/span&gt;ti—  obhāsaṭṭhena. &lt;/div&gt;&lt;/div&gt;&lt;div class="q" id="p_26Ps_1560"&gt; &lt;div class="p"&gt;&lt;span class="pN"&gt;1560&lt;/span&gt;Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ dhammapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1561"&gt; &lt;div class="p"&gt;&lt;span class="pN"&gt;1561&lt;/span&gt;Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “atthesu ñāṇaṃ atthapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1562"&gt; &lt;div class="p"&gt;&lt;span class="pN"&gt;1562&lt;/span&gt;Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “niruttīsu ñāṇaṃ niruttipaṭisambhidā”. &lt;/div&gt;&lt;/div&gt;&lt;div class="q" id="p_26Ps_1563"&gt; &lt;div class="p"&gt;&lt;span class="pN"&gt;1563&lt;/span&gt;Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “paṭibhānesu ñāṇaṃ paṭibhānapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1564"&gt; &lt;div class="p"&gt;&lt;span class="pN"&gt;1564&lt;/span&gt;“‘Taṃ kho panidaṃ dukkhaṃ ariyasaccaṃ pariññeyyan’ti…pe…  pariññātanti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. &lt;/div&gt;&lt;/div&gt;&lt;div class="q" id="p_26Ps_1565"&gt; &lt;div class="p"&gt;&lt;span class="pN"&gt;1565&lt;/span&gt;Cakkhuṃ udapādīti—  kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā udapādīti—  kenaṭṭhena? Āloko udapādīti—  kenaṭṭhena? &lt;span class="bold"&gt;Cakkhuṃ udapādī&lt;/span&gt;ti—  dassanaṭṭhena. &lt;span class="bold"&gt;Ñāṇaṃ udapādī&lt;/span&gt;ti—  ñātaṭṭhena. &lt;span class="bold"&gt;Paññā udapādī&lt;/span&gt;ti—  pajānanaṭṭhena. &lt;span class="bold"&gt;Vijjā udapādī&lt;/span&gt;ti—  paṭivedhaṭṭhena. &lt;span class="bold"&gt;Āloko udapādī&lt;/span&gt;ti—  obhāsaṭṭhena. &lt;/div&gt;&lt;/div&gt;&lt;div class="q" id="p_26Ps_1566"&gt; &lt;div class="p"&gt;&lt;span class="pN"&gt;1566&lt;/span&gt;Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ dhammapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1567"&gt; &lt;div class="p"&gt;&lt;span class="pN"&gt;1567&lt;/span&gt;Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “atthesu ñāṇaṃ atthapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1568"&gt; &lt;div class="p"&gt;&lt;span class="pN"&gt;1568&lt;/span&gt;Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “niruttīsu ñāṇaṃ niruttipaṭisambhidā”. &lt;/div&gt;&lt;/div&gt;&lt;div class="q" id="p_26Ps_1569"&gt; &lt;div class="p"&gt;&lt;span class="pN"&gt;1569&lt;/span&gt;Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—  “paṭibhānesu ñāṇaṃ paṭibhānapaṭisambhidā”. &lt;/div&gt;&lt;/div&gt;&lt;div class="q" id="p_26Ps_1570"&gt; &lt;div class="p"&gt;&lt;span class="pN"&gt;1570&lt;/span&gt;Dukkhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni. &lt;/div&gt;&lt;/div&gt;&lt;div class="q" id="p_26Ps_1571"&gt; &lt;div class="p"&gt;&lt;span class="pN"&gt;1571&lt;/span&gt;“‘&lt;span class="bold"&gt;Idaṃ dukkhasamudayaṃ ariyasaccan&lt;/span&gt;’ti pubbe ananussutesu dhammesu cakkhuṃ udapādi…pe…  āloko udapādi. ‘Taṃ kho panidaṃ dukkhasamudayaṃ ariyasaccaṃ pahātabban’ti…pe…  pahīnanti pubbe ananussutesu dhammesu cakkhuṃ udapādi…pe…  āloko udapādi…pe… ”. &lt;/div&gt;&lt;/div&gt;&lt;div class="q" id="p_26Ps_1572"&gt; &lt;div class="p"&gt;&lt;span class="pN"&gt;1572&lt;/span&gt;Dukkhasamudaye ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni. &lt;/div&gt;&lt;/div&gt;&lt;div class="q" id="p_26Ps_1573"&gt; &lt;div class="p"&gt;&lt;span class="pN"&gt;1573&lt;/span&gt;“‘&lt;span class="bold"&gt;Idaṃ dukkhanirodhaṃ ariyasaccan&lt;/span&gt;’ti pubbe ananussutesu dhammesu cakkhuṃ udapādi…pe…  āloko udapādi. ‘Taṃ kho panidaṃ dukkhanirodhaṃ ariyasaccaṃ sacchikātabban’ti…pe…  sacchikatanti pubbe ananussutesu dhammesu cakkhuṃ udapādi…pe…  āloko udapādi…pe… ”. &lt;/div&gt;&lt;/div&gt;&lt;div class="q" id="p_26Ps_1574"&gt; &lt;div class="p"&gt;&lt;span class="pN"&gt;1574&lt;/span&gt;Dukkhanirodhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni. &lt;/div&gt;&lt;/div&gt;&lt;div class="q" id="p_26Ps_1575"&gt; &lt;div class="p"&gt;&lt;span class="pN"&gt;1575&lt;/span&gt;“‘&lt;span class="bold"&gt;Idaṃ dukkhanirodhagāminī paṭipadā ariyasaccan&lt;/span&gt;’ti pubbe ananussutesu dhammesu cakkhuṃ udapādi…pe…  āloko udapādi. ‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti…pe…  bhāvitanti pubbe ananussutesu dhammesu cakkhuṃ udapādi…pe…  āloko udapādi…pe… ”. &lt;/div&gt;&lt;/div&gt;&lt;div class="q" id="p_26Ps_1576"&gt; &lt;div class="p"&gt;&lt;span class="pN"&gt;1576&lt;/span&gt;Dukkhanirodhagāminiyā paṭipadāya ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni. &lt;/div&gt;&lt;/div&gt;&lt;div class="q" id="p_26Ps_1577"&gt; &lt;div class="p"&gt;&lt;span class="pN"&gt;1577&lt;/span&gt;Catūsu ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267842" title="Go to previous page"&gt;&amp;lt;&amp;lt; 2.6 Paṭisambhidākathā&lt;/a&gt;&lt;a href="javascript:void(0)" onclick="upP()" id="upL" name="267842" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269561" title="Go to next page"&gt;2.6.2 Satipaṭṭhānavāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
