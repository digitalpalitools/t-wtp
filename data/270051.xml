<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/16"&gt;16 Ñāṇavibhaṅga&lt;/a&gt; » &lt;a href="/tipitaka/30Vbh/16/16.2"&gt;16.2 Niddesa&lt;/a&gt;&lt;/div&gt;&lt;div class="i"&gt;16.2.1 Ekakaniddesa&lt;/div&gt;&lt;div class=h&gt;Ñāṇavibhaṅga&lt;/div&gt;&lt;div class=h&gt;Niddesa&lt;/div&gt;&lt;div class=h&gt;Ekakaniddesa&lt;/div&gt;&lt;div class="q" id="p_30Vbh_2385"&gt; &lt;div class="divNumber"&gt;761.&lt;/div&gt; &lt;div class="p"&gt;&lt;span class="pN"&gt;2385&lt;/span&gt;Pañca viññāṇā na hetumeva, ahetukameva, hetuvippayuttameva, sappaccayameva, saṅkhatameva, arūpameva, lokiyameva, sāsavameva, saṃyojaniyameva, ganthaniyameva, oghaniyameva, yoganiyameva, nīvaraṇiyameva, parāmaṭṭhameva, upādāniyameva, saṃkilesikameva, abyākatameva, sārammaṇameva, acetasikameva, vipākameva, upādinnupādāniyameva, asaṃkiliṭṭhasaṃkilesikameva, na savitakkasavicārameva, na avitakkavicāramattameva, avitakkaavicārameva, na pītisahagatameva, neva dassanena na bhāvanāya pahātabbameva, neva dassanena na bhāvanāya pahātabbahetukameva, nevācayagāmināpacayagāmimeva, nevasekkhanāsekkhameva, parittameva, kāmāvacarameva, na rūpāvacarameva, na arūpāvacarameva, pariyāpannameva, no apariyāpannameva, aniyatameva, aniyyānikameva, uppannaṃ manoviññāṇaviññeyyameva, aniccameva, jarābhibhūtameva. (1) &lt;/div&gt;&lt;/div&gt;&lt;div class="q" id="p_30Vbh_2386"&gt; &lt;div class="divNumber"&gt;762.&lt;/div&gt; &lt;div class="p"&gt;&lt;span class="pN"&gt;2386&lt;/span&gt;Pañca viññāṇā uppannavatthukā, uppannārammaṇāti uppannasmiṃ vatthusmiṃ uppanne ārammaṇe uppajjanti. (2) &lt;/div&gt;&lt;/div&gt;&lt;div class="q" id="p_30Vbh_2387"&gt; &lt;div class="p"&gt;&lt;span class="pN"&gt;2387&lt;/span&gt;Purejātavatthukā, purejātārammaṇāti purejātasmiṃ vatthusmiṃ purejāte ārammaṇe uppajjanti. (3) &lt;/div&gt;&lt;/div&gt;&lt;div class="q" id="p_30Vbh_2388"&gt; &lt;div class="p"&gt;&lt;span class="pN"&gt;2388&lt;/span&gt;Ajjhattikavatthukā, bāhirārammaṇāti pañcannaṃ viññāṇānaṃ vatthu ajjhattikā, ārammaṇā bāhirā. (4) &lt;/div&gt;&lt;/div&gt;&lt;div class="q" id="p_30Vbh_2389"&gt; &lt;div class="p"&gt;&lt;span class="pN"&gt;2389&lt;/span&gt;Asambhinnavatthukā, asambhinnārammaṇāti asambhinnasmiṃ vatthusmiṃ asambhinne ārammaṇe uppajjanti. (5) &lt;/div&gt;&lt;/div&gt;&lt;div class="q" id="p_30Vbh_2390"&gt; &lt;div class="p"&gt;&lt;span class="pN"&gt;2390&lt;/span&gt;Nānāvatthukā, nānārammaṇāti aññaṃ cakkhuviññāṇassa vatthu ca ārammaṇañca, aññaṃ sotaviññāṇassa vatthu ca ārammaṇañca, aññaṃ ghānaviññāṇassa vatthu ca ārammaṇañca, aññaṃ jivhāviññāṇassa vatthu ca ārammaṇañca, aññaṃ kāyaviññāṇassa vatthu ca ārammaṇañca. (6) &lt;/div&gt;&lt;/div&gt;&lt;div class="q" id="p_30Vbh_2391"&gt; &lt;div class="divNumber"&gt;763.&lt;/div&gt; &lt;div class="p"&gt;&lt;span class="pN"&gt;2391&lt;/span&gt;Na aññamaññassa gocaravisayaṃ paccanubhontīti cakkhuviññāṇassa gocaravisayaṃ sotaviññāṇaṃ na paccanubhoti, sotaviññāṇassa gocaravisayampi cakkhuviññāṇaṃ na paccanubhoti. Cakkhuviññāṇassa gocaravisayaṃ ghānaviññāṇaṃ na paccanubhoti, ghānaviññāṇassa gocaravisayampi cakkhuviññāṇaṃ na paccanubhoti. Cakkhuviññāṇassa gocaravisayaṃ jivhāviññāṇaṃ na paccanubhoti, jivhāviññāṇassa gocaravisayampi cakkhuviññāṇaṃ na paccanubhoti. Cakkhuviññāṇassa gocaravisayaṃ kāyaviññāṇaṃ na paccanubhoti, kāyaviññāṇassa gocaravisayampi cakkhuviññāṇaṃ na paccanubhoti. Sotaviññāṇassa…pe…  ghānaviññāṇassa…pe…  jivhāviññāṇassa…pe…  kāyaviññāṇassa gocaravisayaṃ cakkhuviññāṇaṃ na paccanubhoti, cakkhuviññāṇassa gocaravisayampi kāyaviññāṇaṃ na paccanubhoti. Kāyaviññāṇassa gocaravisayaṃ sotaviññāṇaṃ na paccanubhoti, sotaviññāṇassa gocaravisayampi kāyaviññāṇaṃ na paccanubhoti. Kāyaviññāṇassa gocaravisayaṃ ghānaviññāṇaṃ na paccanubhoti, ghānaviññāṇassa gocaravisayampi kāyaviññāṇaṃ na paccanubhoti. Kāyaviññāṇassa gocaravisayaṃ jivhāviññāṇaṃ na paccanubhoti, jivhāviññāṇassa gocaravisayampi kāyaviññāṇaṃ na paccanubhoti. (7) &lt;/div&gt;&lt;/div&gt;&lt;div class="q" id="p_30Vbh_2392"&gt; &lt;div class="divNumber"&gt;764.&lt;/div&gt; &lt;div class="p"&gt;&lt;span class="pN"&gt;2392&lt;/span&gt;Na asamannāhārā uppajjantīti samannāharantassa uppajjanti. (8) &lt;/div&gt;&lt;/div&gt;&lt;div class="q" id="p_30Vbh_2393"&gt; &lt;div class="p"&gt;&lt;span class="pN"&gt;2393&lt;/span&gt;Na amanasikārā uppajjantīti manasikarontassa uppajjanti. (9) &lt;/div&gt;&lt;/div&gt;&lt;div class="q" id="p_30Vbh_2394"&gt; &lt;div class="p"&gt;&lt;span class="pN"&gt;2394&lt;/span&gt;Na abbokiṇṇā uppajjantīti na paṭipāṭiyā uppajjanti. (10) &lt;/div&gt;&lt;/div&gt;&lt;div class="q" id="p_30Vbh_2395"&gt; &lt;div class="p"&gt;&lt;span class="pN"&gt;2395&lt;/span&gt;Na apubbaṃ acarimaṃ uppajjantīti na ekakkhaṇe uppajjanti. (11) &lt;/div&gt;&lt;/div&gt;&lt;div class="q" id="p_30Vbh_2396"&gt; &lt;div class="divNumber"&gt;765.&lt;/div&gt; &lt;div class="p"&gt;&lt;span class="pN"&gt;2396&lt;/span&gt;Na aññamaññassa samanantarā uppajjantīti cakkhuviññāṇassa uppannasamanantarā sotaviññāṇaṃ na uppajjati, sotaviññāṇassa uppannasamanantarāpi cakkhuviññāṇaṃ na uppajjati. Cakkhuviññāṇassa uppannasamanantarā ghānaviññāṇaṃ na uppajjati, ghānaviññāṇassa uppannasamanantarāpi cakkhuviññāṇaṃ na uppajjati. Cakkhuviññāṇassa uppannasamanantarā jivhāviññāṇaṃ na uppajjati, jivhāviññāṇassa uppannasamanantarāpi cakkhuviññāṇaṃ na uppajjati. Cakkhuviññāṇassa uppannasamanantarā kāyaviññāṇaṃ na uppajjati, kāyaviññāṇassa uppannasamanantarāpi cakkhuviññāṇaṃ na uppajjati. Sotaviññāṇassa…pe…  ghānaviññāṇassa…pe…  jivhāviññāṇassa…pe…  kāyaviññāṇassa uppannasamanantarā cakkhuviññāṇaṃ na uppajjati, cakkhuviññāṇassa uppannasamanantarāpi kāyaviññāṇaṃ na uppajjati. Kāyaviññāṇassa uppannasamanantarā sotaviññāṇaṃ na uppajjati, sotaviññāṇassa uppannasamanantarāpi kāyaviññāṇaṃ na uppajjati. Kāyaviññāṇassa uppannasamanantarā ghānaviññāṇaṃ na uppajjati, ghānaviññāṇassa uppannasamanantarāpi kāyaviññāṇaṃ na uppajjati. Kāyaviññāṇassa uppannasamanantarā jivhāviññāṇaṃ na uppajjati, jivhāviññāṇassa uppannasamanantarāpi kāyaviññāṇaṃ na uppajjati. (12) &lt;/div&gt;&lt;/div&gt;&lt;div class="q" id="p_30Vbh_2397"&gt; &lt;div class="divNumber"&gt;766.&lt;/div&gt; &lt;div class="p"&gt;&lt;span class="pN"&gt;2397&lt;/span&gt;Pañca viññāṇā anābhogāti pañcannaṃ viññāṇānaṃ natthi āvaṭṭanā vā ābhogo vā samannāhāro vā manasikāro vā. (13) &lt;/div&gt;&lt;/div&gt;&lt;div class="q" id="p_30Vbh_2398"&gt; &lt;div class="p"&gt;&lt;span class="pN"&gt;2398&lt;/span&gt;Pañcahi viññāṇehi na kañci dhammaṃ paṭivijānātīti pañcahi viññāṇehi na kañci dhammaṃ paṭivijānāti. (14) &lt;/div&gt;&lt;/div&gt;&lt;div class="q" id="p_30Vbh_2399"&gt; &lt;div class="p"&gt;&lt;span class="pN"&gt;2399&lt;/span&gt;Aññatra abhinipātamattāti aññatra āpātamattā. &lt;/div&gt;&lt;/div&gt;&lt;div class="q" id="p_30Vbh_2400"&gt; &lt;div class="p"&gt;&lt;span class="pN"&gt;2400&lt;/span&gt;Pañcannaṃ viññāṇānaṃ samanantarāpi na kañci dhammaṃ paṭivijānātīti pañcannaṃ viññāṇānaṃ samanantarā manodhātuyāpi na kañci dhammaṃ paṭivijānāti. (15) &lt;/div&gt;&lt;/div&gt;&lt;div class="q" id="p_30Vbh_2401"&gt; &lt;div class="p"&gt;&lt;span class="pN"&gt;2401&lt;/span&gt;Pañcahi viññāṇehi na kañci iriyāpathaṃ kappetīti pañcahi viññāṇehi na kañci iriyāpathaṃ kappeti—  gamanaṃ vā ṭhānaṃ vā nisajjaṃ vā seyyaṃ vā. (16) &lt;/div&gt;&lt;/div&gt;&lt;div class="q" id="p_30Vbh_2402"&gt; &lt;div class="p"&gt;&lt;span class="pN"&gt;2402&lt;/span&gt;Pañcannaṃ viññāṇānaṃ samanantarāpi na kañci iriyāpathaṃ kappetīti pañcannaṃ viññāṇānaṃ samanantarā manodhātuyāpi na kañci iriyāpathaṃ kappeti—  gamanaṃ vā ṭhānaṃ vā nisajjaṃ vā seyyaṃ vā. (17) &lt;/div&gt;&lt;/div&gt;&lt;div class="q" id="p_30Vbh_2403"&gt; &lt;div class="p"&gt;&lt;span class="pN"&gt;2403&lt;/span&gt;Pañcahi viññāṇehi na kāyakammaṃ na vacīkammaṃ paṭṭhapetīti pañcahi viññāṇehi na kāyakammaṃ na vacīkammaṃ paṭṭhapeti. (18) &lt;/div&gt;&lt;/div&gt;&lt;div class="q" id="p_30Vbh_2404"&gt; &lt;div class="p"&gt;&lt;span class="pN"&gt;2404&lt;/span&gt;Pañcannaṃ viññāṇānaṃ samanantarāpi na kāyakammaṃ na vacīkammaṃ paṭṭhapetīti pañcannaṃ viññāṇānaṃ samanantarā manodhātuyāpi na kāyakammaṃ na vacīkammaṃ paṭṭhapeti. (19) &lt;/div&gt;&lt;/div&gt;&lt;div class="q" id="p_30Vbh_2405"&gt; &lt;div class="p"&gt;&lt;span class="pN"&gt;2405&lt;/span&gt;Pañcahi viññāṇehi na kusalākusalaṃ dhammaṃ samādiyatīti pañcahi viññāṇehi na kusalākusalaṃ dhammaṃ samādiyati. (20) &lt;/div&gt;&lt;/div&gt;&lt;div class="q" id="p_30Vbh_2406"&gt; &lt;div class="p"&gt;&lt;span class="pN"&gt;2406&lt;/span&gt;Pañcannaṃ viññāṇānaṃ samanantarāpi na kusalākusalaṃ dhammaṃ samādiyatīti pañcannaṃ viññāṇānaṃ samanantarā manodhātuyāpi na kusalākusalaṃ dhammaṃ samādiyati. (21) &lt;/div&gt;&lt;/div&gt;&lt;div class="q" id="p_30Vbh_2407"&gt; &lt;div class="p"&gt;&lt;span class="pN"&gt;2407&lt;/span&gt;Pañcahi viññāṇehi na samāpajjati na vuṭṭhātīti pañcahi viññāṇehi na samāpajjati na vuṭṭhāti. (22) &lt;/div&gt;&lt;/div&gt;&lt;div class="q" id="p_30Vbh_2408"&gt; &lt;div class="p"&gt;&lt;span class="pN"&gt;2408&lt;/span&gt;Pañcannaṃ viññāṇānaṃ samanantarāpi na samāpajjati na vuṭṭhātīti pañcannaṃ viññāṇānaṃ samanantarā manodhātuyāpi na samāpajjati na vuṭṭhāti. (23) &lt;/div&gt;&lt;/div&gt;&lt;div class="q" id="p_30Vbh_2409"&gt; &lt;div class="p"&gt;&lt;span class="pN"&gt;2409&lt;/span&gt;Pañcahi viññāṇehi na cavati na uppajjatīti pañcahi viññāṇehi na cavati na uppajjati. (24) &lt;/div&gt;&lt;/div&gt;&lt;div class="q" id="p_30Vbh_2410"&gt; &lt;div class="p"&gt;&lt;span class="pN"&gt;2410&lt;/span&gt;Pañcannaṃ viññāṇānaṃ samanantarāpi na cavati na uppajjatīti pañcannaṃ viññāṇānaṃ samanantarā manodhātuyāpi na cavati na uppajjati. (25) &lt;/div&gt;&lt;/div&gt;&lt;div class="q" id="p_30Vbh_2411"&gt; &lt;div class="p"&gt;&lt;span class="pN"&gt;2411&lt;/span&gt;Pañcahi viññāṇehi na supati na paṭibujjhati na supinaṃ passatīti pañcahi viññāṇehi na supati na paṭibujjhati na supinaṃ passati. (26) &lt;/div&gt;&lt;/div&gt;&lt;div class="q" id="p_30Vbh_2412"&gt; &lt;div class="p"&gt;&lt;span class="pN"&gt;2412&lt;/span&gt;Pañcannaṃ viññāṇānaṃ samanantarāpi na supati na paṭibujjhati na supinaṃ passatīti pañcannaṃ viññāṇānaṃ samanantarā manodhātuyāpi na supati na paṭibujjhati na supinaṃ passati. (27) &lt;/div&gt;&lt;/div&gt;&lt;div class="q" id="p_30Vbh_2413"&gt; &lt;div class="p"&gt;&lt;span class="pN"&gt;2413&lt;/span&gt;Evaṃ yāthāvakavatthuvibhāvanā paññā. &lt;/div&gt;&lt;/div&gt;&lt;div class="CENTER" id="p_30Vbh_2414"&gt;&lt;span class="pN"&gt;2414&lt;/span&gt;Evaṃ ekavidhena ñāṇavatthu.&lt;br /&gt; Ekakaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267941" title="Go to previous page"&gt;&amp;lt;&amp;lt; 16.2 Niddesa&lt;/a&gt;&lt;a href="javascript:void(0)" onclick="upP()" id="upL" name="267941" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270052" title="Go to next page"&gt;16.2.2 Dukaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
