<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.1"&gt;1.5.1 Musāvādavagga&lt;/a&gt;&lt;/div&gt;&lt;div class="i"&gt;1.5.1.5 Sahaseyyasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Musāvādavagga&lt;/div&gt;&lt;div class=h&gt;Sahaseyyasikkhāpada&lt;/div&gt;&lt;div class="q" id="p_2V_164"&gt;&lt;div class="divNumber"&gt;49.&lt;/div&gt;&lt;div class="p"&gt;&lt;span class="pN"&gt;164&lt;/span&gt;Tena samayena buddho bhagavā āḷaviyaṃ viharati aggāḷave cetiye. Tena kho pana samayena upāsakā ārāmaṃ āgacchanti dhammassavanāya. Dhamme bhāsite therā bhikkhū yathāvihāraṃ gacchanti. Navakā bhikkhū tattheva upaṭṭhānasālāyaṃ upāsakehi saddhiṃ muṭṭhassatī, asampajānā, naggā, vikūjamānā, kākacchamānā seyyaṃ kappenti. Upāsakā ujjhāyanti khiyyanti vipācenti—  “kathañhi nāma bhadantā muṭṭhassatī asampajānā naggā vikūjamānā kākacchamānā seyyaṃ kappessantī”ti.&lt;/div&gt;&lt;/div&gt;&lt;div class="q" id="p_2V_165"&gt;&lt;div class="p"&gt;&lt;span class="pN"&gt;165&lt;/span&gt;Assosuṃ kho bhikkhū tesaṃ upāsakānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū anupasampannena sahaseyyaṃ kappessantī”ti.&lt;/div&gt;&lt;/div&gt;&lt;div class="q" id="p_2V_166"&gt;&lt;div class="p"&gt;&lt;span class="pN"&gt;166&lt;/span&gt;Atha kho te bhikkhū te navake bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira, bhikkhave, bhikkhū anupasampannena sahaseyyaṃ kappentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā anupasampannena sahaseyyaṃ kappessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_167"&gt;&lt;div class="p"&gt;&lt;span class="pN"&gt;167&lt;/span&gt;&lt;span class="bold"&gt;“Yo pana bhikkhu anupasampannena sahaseyyaṃ kappeyya pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_168"&gt;&lt;div class="p"&gt;&lt;span class="pN"&gt;168&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_169"&gt;&lt;div class="divNumber"&gt;50.&lt;/div&gt;&lt;div class="p"&gt;&lt;span class="pN"&gt;169&lt;/span&gt;Atha kho bhagavā āḷaviyaṃ yathābhirantaṃ viharitvā yena kosambī tena cārikaṃ pakkāmi. Anupubbena cārikaṃ caramāno yena kosambī tadavasari. Tatra sudaṃ bhagavā kosambiyaṃ viharati badarikārāme. Bhikkhū āyasmantaṃ rāhulaṃ etadavocuṃ—  “bhagavatā, āvuso rāhula, sikkhāpadaṃ paññattaṃ—  ‘na anupasampannena sahaseyyā kappetabbā’ti. Seyyaṃ, āvuso rāhula, jānāhī”ti. Atha kho āyasmā rāhulo seyyaṃ alabhamāno vaccakuṭiyā seyyaṃ kappesi. Atha kho bhagavā rattiyā paccūsasamayaṃ paccuṭṭhāya yena vaccakuṭi tenupasaṅkami; upasaṅkamitvā ukkāsi. Āyasmāpi rāhulo ukkāsi. “Ko etthā”ti? “Ahaṃ, bhagavā, rāhulo”ti. “Kissa tvaṃ, rāhula, idha nisinnosī”ti?&lt;/div&gt;&lt;/div&gt;&lt;div class="q" id="p_2V_170"&gt;&lt;div class="p"&gt;&lt;span class="pN"&gt;170&lt;/span&gt;Atha kho āyasmā rāhulo bhagavato etamatthaṃ ārocesi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, anupasampannena dirattatirattaṃ sahaseyyaṃ kappetuṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_171"&gt;&lt;div class="divNumber"&gt;51.&lt;/div&gt;&lt;div class="p"&gt;&lt;span class="pN"&gt;171&lt;/span&gt;&lt;span class="bold"&gt;“Yo pana bhikkhu anupasampannena uttaridirattatirattaṃ sahaseyyaṃ kappeyya, pācittiyan”&lt;/span&gt;ti. (&lt;span class="italic"&gt;5&lt;/span&gt;:&lt;span class="bold"&gt;54&lt;/span&gt;)&lt;/div&gt;&lt;/div&gt;&lt;div class="q" id="p_2V_172"&gt;&lt;div class="divNumber"&gt;52.&lt;/div&gt;&lt;div class="p"&gt;&lt;span class="pN"&gt;172&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_173"&gt;&lt;div class="p"&gt;&lt;span class="pN"&gt;173&lt;/span&gt;&lt;span class="bold"&gt;Anupasampanno&lt;/span&gt; nāma bhikkhuṃ ṭhapetvā avaseso anupasampanno nāma.&lt;/div&gt;&lt;/div&gt;&lt;div class="q" id="p_2V_174"&gt;&lt;div class="p"&gt;&lt;span class="pN"&gt;174&lt;/span&gt;&lt;span class="bold"&gt;Uttaridirattatirattan&lt;/span&gt;ti atirekadirattatirattaṃ.&lt;/div&gt;&lt;/div&gt;&lt;div class="q" id="p_2V_175"&gt;&lt;div class="p"&gt;&lt;span class="pN"&gt;175&lt;/span&gt;&lt;span class="bold"&gt;Sahā&lt;/span&gt;ti ekato.&lt;/div&gt;&lt;/div&gt;&lt;div class="q" id="p_2V_176"&gt;&lt;div class="p"&gt;&lt;span class="pN"&gt;176&lt;/span&gt;&lt;span class="bold"&gt;Seyyā&lt;/span&gt; nāma sabbacchannā, sabbaparicchannā, yebhuyyenacchannā, yebhuyyena paricchannā.&lt;/div&gt;&lt;/div&gt;&lt;div class="q" id="p_2V_177"&gt;&lt;div class="p"&gt;&lt;span class="pN"&gt;177&lt;/span&gt;&lt;span class="bold"&gt;Seyyaṃ kappeyyā&lt;/span&gt;ti catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa. Bhikkhu nipanne, anupasampanno nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_178"&gt;&lt;div class="divNumber"&gt;53.&lt;/div&gt;&lt;div class="p"&gt;&lt;span class="pN"&gt;178&lt;/span&gt;Anupasampanne anupasampannasaññī uttaridirattatirattaṃ sahaseyyaṃ kappeti, āpatti pācittiyassa. Anupasampanne vematiko uttaridirattatirattaṃ sahaseyyaṃ kappeti, āpatti pācittiyassa. Anupasampanne upasampannasaññī uttaridirattatirattaṃ sahaseyyaṃ kappeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_179"&gt;&lt;div class="p"&gt;&lt;span class="pN"&gt;179&lt;/span&gt;Upaḍḍhacchanne upaḍḍhaparicchanne, āpatti dukkaṭassa. Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.&lt;/div&gt;&lt;/div&gt;&lt;div class="q" id="p_2V_180"&gt;&lt;div class="divNumber"&gt;54.&lt;/div&gt;&lt;div class="p"&gt;&lt;span class="pN"&gt;180&lt;/span&gt;Anāpatti—  dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, sabbacchanne, sabbaaparicchanne, sabbaparicchanne sabbaacchanne, yebhuyyena acchanne, yebhuyyena aparicchanne, anupasampanne nipanne bhikkhu nisīdati, bhikkhu nipanne anupasampanno nisīdati, ubho vā nisīdanti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_181"&gt;&lt;span class="pN"&gt;181&lt;/span&gt;Sahaseyyasikkhāpadaṃ niṭṭhitaṃ pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276443" title="Go to previous page"&gt;&amp;lt;&amp;lt; 1.5.1.4 Padasodhammasikkhāpada&lt;/a&gt;&lt;a href="javascript:void(0)" onclick="upP()" id="upL" name="273230" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276445" title="Go to next page"&gt;1.5.1.6 Dutiyasahaseyyasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
