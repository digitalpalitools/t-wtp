<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.1"&gt;1.1 Ñāṇakathā&lt;/a&gt;&lt;/div&gt;&lt;div class="i"&gt;1.1.33 Araṇavihārañāṇaniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Ñāṇakathā&lt;/div&gt;&lt;div class=h&gt;Araṇavihārañāṇaniddesa&lt;/div&gt;&lt;div class="q" id="p_26Ps_558"&gt; &lt;div class="divNumber"&gt;82.&lt;/div&gt; &lt;div class="p"&gt;&lt;span class="pN"&gt;558&lt;/span&gt;Kathaṃ dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ? &lt;/div&gt;&lt;/div&gt;&lt;div class="q" id="p_26Ps_559"&gt; &lt;div class="p"&gt;&lt;span class="pN"&gt;559&lt;/span&gt;&lt;span class="bold"&gt;Dassanādhipateyyan&lt;/span&gt;ti aniccānupassanā dassanādhipateyyaṃ, dukkhānupassanā dassanādhipateyyaṃ, anattānupassanā dassanādhipateyyaṃ, rūpe aniccānupassanā dassanādhipateyyaṃ, rūpe dukkhānupassanā dassanādhipateyyaṃ, rūpe anattānupassanā dassanādhipateyyaṃ; vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe aniccānupassanā dassanādhipateyyaṃ, jarāmaraṇe dukkhānupassanā dassanādhipateyyaṃ, jarāmaraṇe anattānupassanā dassanādhipateyyaṃ. &lt;/div&gt;&lt;/div&gt;&lt;div class="q" id="p_26Ps_560"&gt; &lt;div class="p"&gt;&lt;span class="pN"&gt;560&lt;/span&gt;&lt;span class="bold"&gt;Santo ca vihārādhigamo&lt;/span&gt;ti suññato vihāro santo vihārādhigamo. Animitto vihāro santo vihārādhigamo. Appaṇihito vihāro santo vihārādhigamo. &lt;/div&gt;&lt;/div&gt;&lt;div class="q" id="p_26Ps_561"&gt; &lt;div class="p"&gt;&lt;span class="pN"&gt;561&lt;/span&gt;&lt;span class="bold"&gt;Paṇītādhimuttatā&lt;/span&gt;ti suññate adhimuttatā paṇītādhimuttatā. Animitte adhimuttatā paṇītādhimuttatā. Appaṇihite adhimuttatā paṇītādhimuttatā. &lt;/div&gt;&lt;/div&gt;&lt;div class="q" id="p_26Ps_562"&gt; &lt;div class="p"&gt;&lt;span class="pN"&gt;562&lt;/span&gt;&lt;span class="bold"&gt;Araṇavihāro&lt;/span&gt;ti paṭhamaṃ jhānaṃ araṇavihāro. Dutiyaṃ jhānaṃ araṇavihāro. Tatiyaṃ jhānaṃ araṇavihāro. Catutthaṃ jhānaṃ araṇavihāro. Ākāsānañcāyatanasamāpatti araṇavihāro…pe…  nevasaññānāsaññāyatanasamāpatti araṇavihāro. &lt;/div&gt;&lt;/div&gt;&lt;div class="q" id="p_26Ps_563"&gt; &lt;div class="p"&gt;&lt;span class="pN"&gt;563&lt;/span&gt;&lt;span class="bold"&gt;Araṇavihāro&lt;/span&gt;ti kenaṭṭhena araṇavihāro? Paṭhamena jhānena nīvaraṇe haratīti—  araṇavihāro. Dutiyena jhānena vitakkavicāre haratīti—  araṇavihāro. Tatiyena jhānena pītiṃ haratīti—  araṇavihāro. Catutthena jhānena sukhadukkhe haratīti—  araṇavihāro. Ākāsānañcāyatanasamāpattiyā rūpasaññaṃ paṭighasaññaṃ nānattasaññaṃ haratīti—  araṇavihāro. Viññāṇañcāyatanasamāpattiyā ākāsānañcāyatanasaññaṃ haratīti—  araṇavihāro. Ākiñcaññāyatanasamāpattiyā viññāṇañcāyatanasaññaṃ haratīti—  araṇavihāro. Nevasaññānāsaññāyatanasamāpattiyā ākiñcaññāyatanasaññaṃ haratīti—  araṇavihāro. Ayaṃ araṇavihāro. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ”. &lt;/div&gt;&lt;/div&gt;&lt;div class="CENTER" id="p_26Ps_564"&gt;&lt;span class="pN"&gt;564&lt;/span&gt;Araṇavihārañāṇaniddeso tettiṃsatimo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269495" title="Go to previous page"&gt;&amp;lt;&amp;lt; 1.1.32 Ānantarikasamādhiñāṇaniddesa&lt;/a&gt;&lt;a href="javascript:void(0)" onclick="upP()" id="upL" name="267827" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269497" title="Go to next page"&gt;1.1.34 Nirodhasamāpattiñāṇaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
