<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/5"&gt;5 Kūṭadantasutta&lt;/a&gt;&lt;/div&gt;&lt;div class="i"&gt;5.5 Niccadānaanukulayañña&lt;/div&gt;&lt;div class=h&gt;Kūṭadantasutta&lt;/div&gt;&lt;div class=h&gt;Niccadānaanukulayañña&lt;/div&gt;&lt;div class="q" id="p_6D_567"&gt; &lt;div class="divNumber"&gt;349.&lt;/div&gt; &lt;div class="p"&gt;&lt;span class="pN"&gt;567&lt;/span&gt;“Atthi pana, bho gotama, añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_568"&gt; &lt;div class="p"&gt;&lt;span class="pN"&gt;568&lt;/span&gt;“Atthi kho, brāhmaṇa, añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_569"&gt; &lt;div class="p"&gt;&lt;span class="pN"&gt;569&lt;/span&gt;“Katamo pana so, bho gotama, yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_570"&gt; &lt;div class="p"&gt;&lt;span class="pN"&gt;570&lt;/span&gt;“Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti; ayaṃ kho, brāhmaṇa, yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_571"&gt; &lt;div class="p"&gt;&lt;span class="pN"&gt;571&lt;/span&gt;“Ko nu kho, bho gotama, hetu ko paccayo, yena taṃ niccadānaṃ anukulayaññaṃ imāya tividhāya yaññasampadāya soḷasaparikkhārāya appaṭṭhatarañca appasamārambhatarañca mahapphalatarañca mahānisaṃsatarañcā”ti? &lt;/div&gt;&lt;/div&gt;&lt;div class="q" id="p_6D_572"&gt; &lt;div class="p"&gt;&lt;span class="pN"&gt;572&lt;/span&gt;“Na kho, brāhmaṇa, evarūpaṃ yaññaṃ upasaṅkamanti arahanto vā arahattamaggaṃ vā samāpannā. Taṃ kissa hetu? Dissanti hettha, brāhmaṇa, daṇḍappahārāpi galaggahāpi, tasmā evarūpaṃ yaññaṃ na upasaṅkamanti arahanto vā arahattamaggaṃ vā samāpannā. Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti; evarūpaṃ kho, brāhmaṇa, yaññaṃ upasaṅkamanti arahanto vā arahattamaggaṃ vā samāpannā. Taṃ kissa hetu? Na hettha, brāhmaṇa, dissanti daṇḍappahārāpi galaggahāpi, tasmā evarūpaṃ yaññaṃ upasaṅkamanti arahanto vā arahattamaggaṃ vā samāpannā. Ayaṃ kho, brāhmaṇa, hetu ayaṃ paccayo, yena taṃ niccadānaṃ anukulayaññaṃ imāya tividhāya yaññasampadāya soḷasaparikkhārāya appaṭṭhatarañca appasamārambhatarañca mahapphalatarañca mahānisaṃsatarañcā”ti. &lt;/div&gt;&lt;/div&gt;&lt;div class="q" id="p_6D_573"&gt; &lt;div class="divNumber"&gt;350.&lt;/div&gt; &lt;div class="p"&gt;&lt;span class="pN"&gt;573&lt;/span&gt;“Atthi pana, bho gotama, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_574"&gt; &lt;div class="p"&gt;&lt;span class="pN"&gt;574&lt;/span&gt;“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_575"&gt; &lt;div class="p"&gt;&lt;span class="pN"&gt;575&lt;/span&gt;“Katamo pana so, bho gotama, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_576"&gt; &lt;div class="p"&gt;&lt;span class="pN"&gt;576&lt;/span&gt;“Yo kho, brāhmaṇa, cātuddisaṃ saṃghaṃ uddissa vihāraṃ karoti, ayaṃ kho, brāhmaṇa, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_577"&gt; &lt;div class="divNumber"&gt;351.&lt;/div&gt; &lt;div class="p"&gt;&lt;span class="pN"&gt;577&lt;/span&gt;“Atthi pana, bho gotama, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_578"&gt; &lt;div class="p"&gt;&lt;span class="pN"&gt;578&lt;/span&gt;“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_579"&gt; &lt;div class="p"&gt;&lt;span class="pN"&gt;579&lt;/span&gt;“Katamo pana so, bho gotama, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_580"&gt; &lt;div class="p"&gt;&lt;span class="pN"&gt;580&lt;/span&gt;“Yo kho, brāhmaṇa, pasannacitto buddhaṃ saraṇaṃ gacchati, dhammaṃ saraṇaṃ gacchati, saṃghaṃ saraṇaṃ gacchati; ayaṃ kho, brāhmaṇa, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_581"&gt; &lt;div class="divNumber"&gt;352.&lt;/div&gt; &lt;div class="p"&gt;&lt;span class="pN"&gt;581&lt;/span&gt;“Atthi pana, bho gotama, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_582"&gt; &lt;div class="p"&gt;&lt;span class="pN"&gt;582&lt;/span&gt;“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_583"&gt; &lt;div class="p"&gt;&lt;span class="pN"&gt;583&lt;/span&gt;“Katamo pana so, bho gotama, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_584"&gt; &lt;div class="p"&gt;&lt;span class="pN"&gt;584&lt;/span&gt;“Yo kho, brāhmaṇa, pasannacitto sikkhāpadāni samādiyati—  pāṇātipātā veramaṇiṃ, adinnādānā veramaṇiṃ, kāmesumicchācārā veramaṇiṃ, musāvādā veramaṇiṃ, surāmerayamajjapamādaṭṭhānā veramaṇiṃ. Ayaṃ kho, brāhmaṇa, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_585"&gt; &lt;div class="divNumber"&gt;353.&lt;/div&gt; &lt;div class="p"&gt;&lt;span class="pN"&gt;585&lt;/span&gt;“Atthi pana, bho gotama, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_586"&gt; &lt;div class="p"&gt;&lt;span class="pN"&gt;586&lt;/span&gt;“Atthi kho, brāhmaṇa, añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṃsataro cā”ti. &lt;/div&gt;&lt;/div&gt;&lt;div class="q" id="p_6D_587"&gt; &lt;div class="p"&gt;&lt;span class="pN"&gt;587&lt;/span&gt;“Katamo pana so, bho gotama, yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro ca mahānisaṃsataro cā”ti? &lt;/div&gt;&lt;/div&gt;&lt;div class="q" id="p_6D_588"&gt; &lt;div class="p"&gt;&lt;span class="pN"&gt;588&lt;/span&gt;“Idha, brāhmaṇa, tathāgato loke uppajjati arahaṃ sammāsambuddho…pe…  Evaṃ kho, brāhmaṇa, bhikkhu sīlasampanno hoti…pe…  paṭhamaṃ jhānaṃ upasampajja viharati. Ayaṃ kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṃsataro ca…  &lt;/div&gt;&lt;/div&gt;&lt;div class="q" id="p_6D_589"&gt; &lt;div class="p"&gt;&lt;span class="pN"&gt;589&lt;/span&gt;…pe…  Dutiyaṃ jhānaṃ…  tatiyaṃ jhānaṃ…  catutthaṃ jhānaṃ upasampajja viharati. Ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṃsataro cāti. …pe…  Ñāṇadassanāya cittaṃ abhinīharati abhininnāmeti…  ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṃsataro ca…pe…  nāparaṃ itthattāyāti pajānāti. Ayampi kho, brāhmaṇa, yañño purimehi yaññehi appaṭṭhataro ca appasamārambhataro ca mahapphalataro ca mahānisaṃsataro ca. Imāya ca, brāhmaṇa, yaññasampadāya aññā yaññasampadā uttaritarā vā paṇītatarā vā natthī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273514" title="Go to previous page"&gt;&amp;lt;&amp;lt; 5.4.6 Soḷasākāra&lt;/a&gt;&lt;a href="javascript:void(0)" onclick="upP()" id="upL" name="271650" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272289" title="Go to next page"&gt;5.6 Kūṭadantaupāsakattapaṭivedanā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
