<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.4"&gt;2.4.4 Tuvaṭṭavagga&lt;/a&gt;&lt;/div&gt;&lt;div class="i"&gt;2.4.4.8 Tiroraṭṭhasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Tuvaṭṭavagga&lt;/div&gt;&lt;div class=h&gt;Tiroraṭṭhasikkhāpada&lt;/div&gt;&lt;div class="q" id="p_2V_2963"&gt; &lt;div class="divNumber"&gt;965.&lt;/div&gt; &lt;div class="p"&gt;&lt;span class="pN"&gt;2963&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo tiroraṭṭhe sāsaṅkasammate sappaṭibhaye asatthikā cārikaṃ caranti. Dhuttā dūsenti. &lt;/div&gt;&lt;/div&gt;&lt;div class="q" id="p_2V_2964"&gt; &lt;div class="p"&gt;&lt;span class="pN"&gt;2964&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo tiroraṭṭhe sāsaṅkasammate sappaṭibhaye asatthikā cārikaṃ carissantī”ti…pe…  “saccaṃ kira, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṃ carantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṃ carissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2965"&gt; &lt;div class="divNumber"&gt;966.&lt;/div&gt; &lt;div class="p"&gt;&lt;span class="pN"&gt;2965&lt;/span&gt;&lt;span class="bold"&gt;“Yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṃ careyya, pācittiyan”&lt;/span&gt;ti. (&lt;span class="italic"&gt;38&lt;/span&gt;:&lt;span class="bold"&gt;93&lt;/span&gt;) &lt;/div&gt;&lt;/div&gt;&lt;div class="q" id="p_2V_2966"&gt; &lt;div class="divNumber"&gt;967.&lt;/div&gt; &lt;div class="p"&gt;&lt;span class="pN"&gt;2966&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2967"&gt; &lt;div class="p"&gt;&lt;span class="pN"&gt;2967&lt;/span&gt;&lt;span class="bold"&gt;Tiroraṭṭhe&lt;/span&gt;ti yassa vijite viharati, taṃ ṭhapetvā aññassa raṭṭhe. &lt;/div&gt;&lt;/div&gt;&lt;div class="q" id="p_2V_2968"&gt; &lt;div class="p"&gt;&lt;span class="pN"&gt;2968&lt;/span&gt;&lt;span class="bold"&gt;Sāsaṅkaṃ&lt;/span&gt; nāma tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati. &lt;/div&gt;&lt;/div&gt;&lt;div class="q" id="p_2V_2969"&gt; &lt;div class="p"&gt;&lt;span class="pN"&gt;2969&lt;/span&gt;&lt;span class="bold"&gt;Sappaṭibhayaṃ&lt;/span&gt; nāma tasmiṃ magge corehi manussā hatā dissanti, viluttā dissanti, ākoṭitā dissanti. &lt;/div&gt;&lt;/div&gt;&lt;div class="q" id="p_2V_2970"&gt; &lt;div class="p"&gt;&lt;span class="pN"&gt;2970&lt;/span&gt;&lt;span class="bold"&gt;Asatthikā&lt;/span&gt; nāma vinā satthena. &lt;/div&gt;&lt;/div&gt;&lt;div class="q" id="p_2V_2971"&gt; &lt;div class="p"&gt;&lt;span class="pN"&gt;2971&lt;/span&gt;&lt;span class="bold"&gt;Cārikaṃ careyyā&lt;/span&gt;ti kukkuṭasampāte gāme gāmantare gāmantare, āpatti pācittiyassa. Agāmake araññe addhayojane addhayojane āpatti pācittiyassa. &lt;/div&gt;&lt;/div&gt;&lt;div class="q" id="p_2V_2972"&gt; &lt;div class="divNumber"&gt;968.&lt;/div&gt; &lt;div class="p"&gt;&lt;span class="pN"&gt;2972&lt;/span&gt;Anāpatti—  satthena saha gacchati, kheme appaṭibhaye gacchati, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2973"&gt;&lt;span class="pN"&gt;2973&lt;/span&gt;Aṭṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276673" title="Go to previous page"&gt;&amp;lt;&amp;lt; 2.4.4.7 Antoraṭṭhasikkhāpada&lt;/a&gt;&lt;a href="javascript:void(0)" onclick="upP()" id="upL" name="273288" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276675" title="Go to next page"&gt;2.4.4.9 Antovassasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
