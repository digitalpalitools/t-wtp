<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/6"&gt;6 Jaccandhavagga&lt;/a&gt;&lt;/div&gt;&lt;div class="i"&gt;6.4 Paṭhamanānātitthiyasutta&lt;/div&gt;&lt;div class=h&gt;Jaccandhavagga&lt;/div&gt;&lt;div class=h&gt;Paṭhamanānātitthiyasutta&lt;/div&gt;&lt;div class="q" id="p_18Ud_490"&gt; &lt;div class="divNumber"&gt;54.&lt;/div&gt; &lt;div class="p"&gt;&lt;span class="pN"&gt;490&lt;/span&gt;Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā. &lt;/div&gt;&lt;/div&gt;&lt;div class="q" id="p_18Ud_491"&gt; &lt;div class="p"&gt;&lt;span class="pN"&gt;491&lt;/span&gt;Santeke samaṇabrāhmaṇā evaṃvādino evaṃdiṭṭhino—  “sassato loko, idameva saccaṃ moghamaññan”ti. (1) &lt;/div&gt;&lt;/div&gt;&lt;div class="q" id="p_18Ud_492"&gt; &lt;div class="p"&gt;&lt;span class="pN"&gt;492&lt;/span&gt;Santi paneke samaṇabrāhmaṇā evaṃvādino evaṃdiṭṭhino—  “asassato loko, idameva saccaṃ moghamaññan”ti. (2) &lt;/div&gt;&lt;/div&gt;&lt;div class="q" id="p_18Ud_493"&gt; &lt;div class="p"&gt;&lt;span class="pN"&gt;493&lt;/span&gt;Santeke samaṇabrāhmaṇā evaṃvādino evaṃdiṭṭhino—  “antavā loko, idameva saccaṃ moghamaññan”ti. (3) &lt;/div&gt;&lt;/div&gt;&lt;div class="q" id="p_18Ud_494"&gt; &lt;div class="p"&gt;&lt;span class="pN"&gt;494&lt;/span&gt;Santi paneke samaṇabrāhmaṇā evaṃvādino evaṃdiṭṭhino—  “anantavā loko, idameva saccaṃ moghamaññan”ti. (4) &lt;/div&gt;&lt;/div&gt;&lt;div class="q" id="p_18Ud_495"&gt; &lt;div class="p"&gt;&lt;span class="pN"&gt;495&lt;/span&gt;Santeke samaṇabrāhmaṇā evaṃvādino evaṃdiṭṭhino—  “taṃ jīvaṃ taṃ sarīraṃ, idameva saccaṃ moghamaññan”ti. (5) &lt;/div&gt;&lt;/div&gt;&lt;div class="q" id="p_18Ud_496"&gt; &lt;div class="p"&gt;&lt;span class="pN"&gt;496&lt;/span&gt;Santi paneke samaṇabrāhmaṇā evaṃvādino evaṃdiṭṭhino—  “aññaṃ jīvaṃ aññaṃ sarīraṃ, idameva saccaṃ moghamaññan”ti. (6) &lt;/div&gt;&lt;/div&gt;&lt;div class="q" id="p_18Ud_497"&gt; &lt;div class="p"&gt;&lt;span class="pN"&gt;497&lt;/span&gt;Santeke samaṇabrāhmaṇā evaṃvādino evaṃdiṭṭhino—  “hoti tathāgato paraṃ maraṇā, idameva saccaṃ moghamaññan”ti. (7) &lt;/div&gt;&lt;/div&gt;&lt;div class="q" id="p_18Ud_498"&gt; &lt;div class="p"&gt;&lt;span class="pN"&gt;498&lt;/span&gt;Santi paneke samaṇabrāhmaṇā evaṃvādino evaṃdiṭṭhino—  “na hoti tathāgato paraṃ maraṇā, idameva saccaṃ moghamaññan”ti. (8) &lt;/div&gt;&lt;/div&gt;&lt;div class="q" id="p_18Ud_499"&gt; &lt;div class="p"&gt;&lt;span class="pN"&gt;499&lt;/span&gt;Santeke samaṇabrāhmaṇā evaṃvādino evaṃdiṭṭhino—  “hoti ca na ca hoti tathāgato paraṃ maraṇā, idameva saccaṃ moghamaññan”ti. (9) &lt;/div&gt;&lt;/div&gt;&lt;div class="q" id="p_18Ud_500"&gt; &lt;div class="p"&gt;&lt;span class="pN"&gt;500&lt;/span&gt;Santi paneke samaṇabrāhmaṇā evaṃvādino evaṃdiṭṭhino—  “neva hoti na na hoti tathāgato paraṃ maraṇā, idameva saccaṃ moghamaññan”ti. (10) &lt;/div&gt;&lt;/div&gt;&lt;div class="q" id="p_18Ud_501"&gt; &lt;div class="p"&gt;&lt;span class="pN"&gt;501&lt;/span&gt;Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti—  “ediso dhammo, nediso dhammo; nediso dhammo, ediso dhammo”ti. &lt;/div&gt;&lt;/div&gt;&lt;div class="q" id="p_18Ud_502"&gt; &lt;div class="p"&gt;&lt;span class="pN"&gt;502&lt;/span&gt;Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  &lt;/div&gt;&lt;/div&gt;&lt;div class="q" id="p_18Ud_503"&gt; &lt;div class="p"&gt;&lt;span class="pN"&gt;503&lt;/span&gt;“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā—  &lt;/div&gt;&lt;/div&gt;&lt;div class="q" id="p_18Ud_504"&gt; &lt;div class="p"&gt;&lt;span class="pN"&gt;504&lt;/span&gt;Santeke samaṇabrāhmaṇā evaṃvādino evaṃdiṭṭhino—  ‘sassato loko, idameva saccaṃ moghamaññan’ti…pe…  te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti—  ‘ediso dhammo, nediso dhammo; nediso dhammo, ediso dhammo’”ti. &lt;/div&gt;&lt;/div&gt;&lt;div class="q" id="p_18Ud_505"&gt; &lt;div class="p"&gt;&lt;span class="pN"&gt;505&lt;/span&gt;“Aññatitthiyā, bhikkhave, paribbājakā andhā acakkhukā; atthaṃ na jānanti, anatthaṃ na jānanti, dhammaṃ na jānanti, adhammaṃ na jānanti. Te atthaṃ ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti—  ‘ediso dhammo, nediso dhammo; nediso dhammo, ediso dhammo’ti. &lt;/div&gt;&lt;/div&gt;&lt;div class="q" id="p_18Ud_506"&gt; &lt;div class="p"&gt;&lt;span class="pN"&gt;506&lt;/span&gt;Bhūtapubbaṃ, bhikkhave, imissāyeva sāvatthiyā aññataro rājā ahosi. Atha kho, bhikkhave, so rājā aññataraṃ purisaṃ āmantesi—  ‘ehi tvaṃ, ambho purisa, yāvatakā sāvatthiyā jaccandhā te sabbe ekajjhaṃ sannipātehī’ti. ‘Evaṃ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṃ rājānaṃ etadavoca—  ‘sannipātitā kho te, deva, yāvatakā sāvatthiyā jaccandhā’ti. ‘Tena hi, bhaṇe, jaccandhānaṃ hatthiṃ dassehī’ti. ‘Evaṃ, devā’ti kho, bhikkhave, so puriso tassa rañño paṭissutvā jaccandhānaṃ hatthiṃ dassesi—  &lt;/div&gt;&lt;/div&gt;&lt;div class="q" id="p_18Ud_507"&gt; &lt;div class="p"&gt;&lt;span class="pN"&gt;507&lt;/span&gt;Ekaccānaṃ jaccandhānaṃ hatthissa sīsaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa kaṇṇaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa dantaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa soṇḍaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa kāyaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa pādaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa satthiṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa naṅguṭṭhaṃ dassesi—  ‘ediso, jaccandhā, hatthī’ti. Ekaccānaṃ jaccandhānaṃ hatthissa vāladhiṃ dassesi—  ‘ediso, jaccandhā, hatthī’ti. &lt;/div&gt;&lt;/div&gt;&lt;div class="q" id="p_18Ud_508"&gt; &lt;div class="p"&gt;&lt;span class="pN"&gt;508&lt;/span&gt;Atha kho, bhikkhave, so puriso jaccandhānaṃ hatthiṃ dassetvā yena so rājā tenupasaṅkami; upasaṅkamitvā taṃ rājānaṃ etadavoca—  ‘diṭṭho kho tehi, deva, jaccandhehi hatthī; yassadāni kālaṃ maññasī’ti. &lt;/div&gt;&lt;/div&gt;&lt;div class="q" id="p_18Ud_509"&gt; &lt;div class="p"&gt;&lt;span class="pN"&gt;509&lt;/span&gt;Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca—  ‘diṭṭho vo, jaccandhā, hatthī’ti? ‘Evaṃ, deva, diṭṭho no hatthī’ti. ‘Vadetha, jaccandhā, kīdiso hatthī’ti? &lt;/div&gt;&lt;/div&gt;&lt;div class="q" id="p_18Ud_510"&gt; &lt;div class="p"&gt;&lt;span class="pN"&gt;510&lt;/span&gt;Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu—  ‘ediso, deva, hatthī seyyathāpi kumbho’ti. &lt;/div&gt;&lt;/div&gt;&lt;div class="q" id="p_18Ud_511"&gt; &lt;div class="p"&gt;&lt;span class="pN"&gt;511&lt;/span&gt;Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu—  ‘ediso, deva, hatthī seyyathāpi suppo’ti. &lt;/div&gt;&lt;/div&gt;&lt;div class="q" id="p_18Ud_512"&gt; &lt;div class="p"&gt;&lt;span class="pN"&gt;512&lt;/span&gt;Yehi, bhikkhave, jaccandhehi hatthissa danto diṭṭho ahosi, te evamāhaṃsu—  ‘ediso, deva, hatthī seyyathāpi khīlo’ti. &lt;/div&gt;&lt;/div&gt;&lt;div class="q" id="p_18Ud_513"&gt; &lt;div class="p"&gt;&lt;span class="pN"&gt;513&lt;/span&gt;Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu—  ‘ediso, deva, hatthī seyyathāpi naṅgalīsā’ti. &lt;/div&gt;&lt;/div&gt;&lt;div class="q" id="p_18Ud_514"&gt; &lt;div class="p"&gt;&lt;span class="pN"&gt;514&lt;/span&gt;Yehi, bhikkhave, jaccandhehi hatthissa kāyo diṭṭho ahosi, te evamāhaṃsu—  ‘ediso, deva, hatthī seyyathāpi koṭṭho’ti. &lt;/div&gt;&lt;/div&gt;&lt;div class="q" id="p_18Ud_515"&gt; &lt;div class="p"&gt;&lt;span class="pN"&gt;515&lt;/span&gt;Yehi, bhikkhave, jaccandhehi hatthissa pādo diṭṭho ahosi, te evamāhaṃsu—  ‘ediso, deva, hatthī seyyathāpi thūṇo’ti. &lt;/div&gt;&lt;/div&gt;&lt;div class="q" id="p_18Ud_516"&gt; &lt;div class="p"&gt;&lt;span class="pN"&gt;516&lt;/span&gt;Yehi, bhikkhave, jaccandhehi hatthissa satthi diṭṭho ahosi, te evamāhaṃsu—  ‘ediso, deva, hatthī seyyathāpi udukkhalo’ti. &lt;/div&gt;&lt;/div&gt;&lt;div class="q" id="p_18Ud_517"&gt; &lt;div class="p"&gt;&lt;span class="pN"&gt;517&lt;/span&gt;Yehi, bhikkhave, jaccandhehi hatthissa naṅguṭṭhaṃ diṭṭhaṃ ahosi, te evamāhaṃsu—  ‘ediso, deva, hatthī seyyathāpi musalo’ti. &lt;/div&gt;&lt;/div&gt;&lt;div class="q" id="p_18Ud_518"&gt; &lt;div class="p"&gt;&lt;span class="pN"&gt;518&lt;/span&gt;Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu—  ‘ediso, deva, hatthī seyyathāpi sammajjanī’ti. &lt;/div&gt;&lt;/div&gt;&lt;div class="q" id="p_18Ud_519"&gt; &lt;div class="p"&gt;&lt;span class="pN"&gt;519&lt;/span&gt;Te ‘ediso hatthī, nediso hatthī; nediso hatthī, ediso hatthī’ti aññamaññaṃ muṭṭhīhi saṃsumbhiṃsu. Tena ca pana, bhikkhave, so rājā attamano ahosi. &lt;/div&gt;&lt;/div&gt;&lt;div class="q" id="p_18Ud_520"&gt; &lt;div class="p"&gt;&lt;span class="pN"&gt;520&lt;/span&gt;Evamevaṃ kho, bhikkhave, aññatitthiyā paribbājakā andhā acakkhukā. Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti. Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti—  ‘ediso dhammo, nediso dhammo; nediso dhammo, ediso dhammo’”ti. &lt;/div&gt;&lt;/div&gt;&lt;div class="q" id="p_18Ud_521"&gt; &lt;div class="p"&gt;&lt;span class="pN"&gt;521&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_522"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;522&lt;/div&gt; &lt;div class="G"&gt;“Imesu kira sajjanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;eke samaṇabrāhmaṇā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Viggayha naṃ vivadanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;janā ekaṅgadassino”ti. (65)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_523"&gt;&lt;span class="pN"&gt;523&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266854" title="Go to previous page"&gt;&amp;lt;&amp;lt; 6.3 Paccavekkhaṇasutta&lt;/a&gt;&lt;a href="javascript:void(0)" onclick="upP()" id="upL" name="266220" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266856" title="Go to next page"&gt;6.5 Dutiyanānātitthiyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
