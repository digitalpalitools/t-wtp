<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/25Cn"&gt;25Cn Cūḷaniddesapāḷi&lt;/a&gt; » &lt;a href="/tipitaka/25Cn/2"&gt;2 Pārāyanavagganiddesa&lt;/a&gt; » &lt;a href="/tipitaka/25Cn/2/2.1"&gt;2.1 Pucchāniddesa&lt;/a&gt;&lt;/div&gt;&lt;div class="i"&gt;2.1.12 Bhadrāvudhamāṇavapucchāniddesa&lt;/div&gt;&lt;div class=h&gt;Pārāyanavagganiddesa&lt;/div&gt;&lt;div class=h&gt;Pucchāniddesa&lt;/div&gt;&lt;div class=h&gt;Bhadrāvudhamāṇavapucchāniddesa&lt;/div&gt;&lt;div class="q" id="p_25Cn_793"&gt; &lt;div class="divNumber"&gt;70.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;793&lt;/div&gt; &lt;div class="G"&gt;&lt;span class="bold"&gt;Okañjahaṃ taṇhacchidaṃ anejaṃ, &lt;span class="gathaQuote"&gt;(iccāyasmā bhadrāvudho)&lt;/span&gt;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Nandiñjahaṃ oghatiṇṇaṃ vimuttaṃ;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Kappañjahaṃ abhiyāce sumedhaṃ,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Sutvāna nāgassa apanamissanti ito.&lt;/span&gt; (1) &lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_794"&gt; &lt;div class="p"&gt;&lt;span class="pN"&gt;794&lt;/span&gt;&lt;span class="bold"&gt;Okañjahaṃ taṇhacchidaṃ anejan&lt;/span&gt;ti. &lt;span class="bold"&gt;Okañjahan&lt;/span&gt;ti rūpadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho okañjaho. Vedanādhātuyā…pe…  saññādhātuyā…  saṅkhāradhātuyā…  viññāṇadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho okañjaho. &lt;/div&gt;&lt;/div&gt;&lt;div class="q" id="p_25Cn_795"&gt; &lt;div class="p"&gt;&lt;span class="pN"&gt;795&lt;/span&gt;&lt;span class="bold"&gt;Taṇhacchidan&lt;/span&gt;ti. &lt;span class="bold"&gt;Taṇhā&lt;/span&gt;ti rūpataṇhā…pe…  dhammataṇhā. Sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā. Tasmā buddho taṇhacchido. &lt;span class="bold"&gt;Anejo&lt;/span&gt;ti &lt;span class="bold"&gt;ejā&lt;/span&gt; vuccati taṇhā. Yo rāgo sārāgo…pe…  abhijjhā lobho akusalamūlaṃ. Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho anejo. Ejāya pahīnattā anejo bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṃsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati na pavedhati na sampavedhatīti. Tasmā buddho anejoti—  okañjahaṃ taṇhacchidaṃ anejaṃ. &lt;span class="bold"&gt;Iccāyasmā bhadrāvudho&lt;/span&gt;ti. &lt;span class="bold"&gt;Iccā&lt;/span&gt;ti padasandhi…pe…  &lt;span class="bold"&gt;āyasmā&lt;/span&gt;ti, piyavacanaṃ…pe…  &lt;span class="bold"&gt;bhadrāvudho&lt;/span&gt;ti tassa brāhmaṇassa nāmaṃ…pe…  abhilāpoti—  iccāyasmā bhadrāvudho. &lt;/div&gt;&lt;/div&gt;&lt;div class="q" id="p_25Cn_796"&gt; &lt;div class="p"&gt;&lt;span class="pN"&gt;796&lt;/span&gt;&lt;span class="bold"&gt;Nandiñjahaṃ oghatiṇṇaṃ vimuttan&lt;/span&gt;ti nandī vuccati taṇhā. Yo rāgo sārāgo…pe…  abhijjhā lobho akusalamūlaṃ. Sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā buddho nandiñjaho. &lt;span class="bold"&gt;Oghatiṇṇan&lt;/span&gt;ti bhagavā kāmoghaṃ tiṇṇo bhavoghaṃ tiṇṇo diṭṭhoghaṃ tiṇṇo avijjoghaṃ tiṇṇo sabbasaṃsārapathaṃ tiṇṇo uttiṇṇo nitthiṇṇo atikkanto samatikkanto vītivatto. So vutthavāso ciṇṇacaraṇo…pe…  jātimaraṇasaṃsāro natthi tassa punabbhavoti—  nandiñjahaṃ oghatiṇṇaṃ. &lt;span class="bold"&gt;Vimuttan&lt;/span&gt;ti bhagavato rāgā cittaṃ muttaṃ vimuttaṃ suvimuttaṃ, dosā cittaṃ…  mohā cittaṃ…pe…  sabbākusalābhisaṅkhārehi cittaṃ muttaṃ vimuttaṃ suvimuttanti—  nandiñjahaṃ oghatiṇṇaṃ vimuttaṃ. &lt;/div&gt;&lt;/div&gt;&lt;div class="q" id="p_25Cn_797"&gt; &lt;div class="p"&gt;&lt;span class="pN"&gt;797&lt;/span&gt;&lt;span class="bold"&gt;Kappañjahaṃ abhiyāce sumedhan&lt;/span&gt;ti. &lt;span class="bold"&gt;Kappā&lt;/span&gt;ti dve kappā—  taṇhākappo ca diṭṭhikappo ca…pe…  ayaṃ taṇhākappo…pe…  ayaṃ diṭṭhikappo. Buddhassa bhagavato taṇhākappo pahīno diṭṭhikappo paṭinissaṭṭho. Taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho. &lt;span class="bold"&gt;Abhiyāce&lt;/span&gt;ti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi. &lt;span class="bold"&gt;Sumedhā&lt;/span&gt; vuccati paññā. Yā paññā pajānanā…pe…  amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato. Tasmā buddho sumedhoti—  kappañjahaṃ abhiyāce sumedhaṃ. &lt;/div&gt;&lt;/div&gt;&lt;div class="q" id="p_25Cn_798"&gt; &lt;div class="p"&gt;&lt;span class="pN"&gt;798&lt;/span&gt;&lt;span class="bold"&gt;Sutvāna nāgassa apanamissanti ito&lt;/span&gt;ti. &lt;span class="bold"&gt;Nāgassā&lt;/span&gt;ti nāgo. Bhagavā āguṃ na karotīti nāgo, na gacchatīti nāgo, na āgacchatīti nāgo…pe…  evaṃ bhagavā na gacchatīti nāgo. &lt;span class="bold"&gt;Sutvāna nāgassa apanamissanti ito&lt;/span&gt;ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṃ gamissantīti—  sutvāna nāgassa apanamissanti ito. Tenāha so brāhmaṇo—  &lt;/div&gt;&lt;/div&gt;&lt;div class="q" id="p_25Cn_799"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;799&lt;/div&gt; &lt;div class="G"&gt;“Okañjahaṃ taṇhacchidaṃ anejaṃ, &lt;span class="gathaQuote"&gt;(iccāyasmā bhadrāvudho)&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nandiñjahaṃ oghatiṇṇaṃ vimuttaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kappañjahaṃ abhiyāce sumedhaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sutvāna nāgassa apanamissanti ito”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_800"&gt; &lt;div class="divNumber"&gt;71.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;800&lt;/div&gt; &lt;div class="G"&gt;&lt;span class="bold"&gt;Nānājanā janapadehi saṅgatā,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Tava vīra vākyaṃ abhikaṅkhamānā;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Tesaṃ tuvaṃ sādhu viyākarohi,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Tathā hi te vidito esa dhammo.&lt;/span&gt; (2) &lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_801"&gt; &lt;div class="p"&gt;&lt;span class="pN"&gt;801&lt;/span&gt;&lt;span class="bold"&gt;Nānājanā janapadehi saṅgatā&lt;/span&gt;ti. &lt;span class="bold"&gt;Nānājanā&lt;/span&gt;ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. &lt;span class="bold"&gt;Janapadehi saṅgatā&lt;/span&gt;ti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā ca vaṃsā ca kurumhā ca pañcālā ca macchā ca surasenā ca assakā ca avantiyā ca yonā ca kambojā ca. &lt;span class="bold"&gt;Saṅgatā&lt;/span&gt;ti saṅgatā samāgatā samohitā sannipatitāti—  nānājanā janapadehi saṅgatā. &lt;/div&gt;&lt;/div&gt;&lt;div class="q" id="p_25Cn_802"&gt; &lt;div class="p"&gt;&lt;span class="pN"&gt;802&lt;/span&gt;&lt;span class="bold"&gt;Tava vīra vākyaṃ abhikaṅkhamānā&lt;/span&gt;ti. &lt;span class="bold"&gt;Vīrā&lt;/span&gt;ti vīro. Bhagavā vīriyavāti vīro, pahūti vīro, visavīti vīro, alamattoti vīro, vigatalomahaṃsotipi vīro. &lt;/div&gt;&lt;/div&gt;&lt;div class="q" id="p_25Cn_803"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;803&lt;/div&gt; &lt;div class="G"&gt;Virato idha sabbapāpakehi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nirayadukkhaṃ aticca vīriyavāso;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;So vīriyavā padhānavā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vīro tādi pavuccate tathattāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_804"&gt; &lt;div class="p"&gt;&lt;span class="pN"&gt;804&lt;/span&gt;&lt;span class="bold"&gt;Tava vīra vākyaṃ abhikaṅkhamānā&lt;/span&gt;ti tuyhaṃ vacanaṃ byappathaṃ desanaṃ anusāsanaṃ anusiṭṭhaṃ. &lt;span class="bold"&gt;Abhikaṅkhamānā&lt;/span&gt;ti abhikaṅkhamānā icchamānā sādiyamānā patthayamānā pihayamānā abhijappamānāti—  tava vīra vākyaṃ abhikaṅkhamānā. &lt;/div&gt;&lt;/div&gt;&lt;div class="q" id="p_25Cn_805"&gt; &lt;div class="p"&gt;&lt;span class="pN"&gt;805&lt;/span&gt;&lt;span class="bold"&gt;Tesaṃ tuvaṃ sādhu viyākarohī&lt;/span&gt;ti. &lt;span class="bold"&gt;Tesan&lt;/span&gt;ti tesaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ. &lt;span class="bold"&gt;Tuvan&lt;/span&gt;ti bhagavantaṃ bhaṇati. &lt;span class="bold"&gt;Sādhu viyākarohī&lt;/span&gt;ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—  tesaṃ tuvaṃ sādhu viyākarohi. &lt;/div&gt;&lt;/div&gt;&lt;div class="q" id="p_25Cn_806"&gt; &lt;div class="p"&gt;&lt;span class="pN"&gt;806&lt;/span&gt;&lt;span class="bold"&gt;Tathā hi te vidito esa dhammo&lt;/span&gt;ti tathā hi te vidito tulito tīrito vibhūto vibhāvito esa dhammoti—  tathā hi te vidito esa dhammo. Tenāha so brāhmaṇo—  &lt;/div&gt;&lt;/div&gt;&lt;div class="q" id="p_25Cn_807"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;807&lt;/div&gt; &lt;div class="G"&gt;“Nānājanā janapadehi saṅgatā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tava vīra vākyaṃ abhikaṅkhamānā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tesaṃ tuvaṃ sādhu viyākarohi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tathā hi te vidito esa dhammo”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_808"&gt; &lt;div class="divNumber"&gt;72.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;808&lt;/div&gt; &lt;div class="G"&gt;&lt;span class="bold"&gt;Ādānataṇhaṃ vinayetha sabbaṃ, &lt;span class="gathaQuote"&gt;(bhadrāvudhāti bhagavā)&lt;/span&gt;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Uddhaṃ adho tiriyañcāpi majjhe;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Yaṃ yañhi lokasmimupādiyanti,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Teneva māro anveti jantuṃ.&lt;/span&gt; (3) &lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_809"&gt; &lt;div class="p"&gt;&lt;span class="pN"&gt;809&lt;/span&gt;&lt;span class="bold"&gt;Ādānataṇhaṃ vinayetha sabban&lt;/span&gt;ti ādānataṇhaṃ vuccati rūpataṇhā…pe…  ādānataṇhāti kiṃkāraṇā vuccati ādānataṇhā? Tāya taṇhāya rūpaṃ ādiyanti upādiyanti gaṇhanti parāmasanti abhinivisanti. Vedanaṃ…pe…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ ādiyanti upādiyanti gaṇhanti parāmasanti abhinivisanti. Taṃkāraṇā vuccati ādānataṇhā. &lt;span class="bold"&gt;Ādānataṇhaṃ vinayetha sabban&lt;/span&gt;ti sabbaṃ ādānataṇhaṃ vinayeyya paṭivinayeyya pajaheyya vinodeyya byantīkareyya anabhāvaṃ gameyyāti—  ādānataṇhaṃ vinayetha sabbaṃ. &lt;span class="bold"&gt;Bhadrāvudhāti bhagavā&lt;/span&gt;ti. &lt;span class="bold"&gt;Bhadrāvudhā&lt;/span&gt;ti bhagavā taṃ brāhmaṇaṃ nāmena ālapati. &lt;span class="bold"&gt;Bhagavā&lt;/span&gt;ti gāravādhivacanametaṃ…pe…  sacchikā paññatti, yadidaṃ bhagavāti—  bhadrāvudhāti bhagavā. &lt;/div&gt;&lt;/div&gt;&lt;div class="q" id="p_25Cn_810"&gt; &lt;div class="p"&gt;&lt;span class="pN"&gt;810&lt;/span&gt;&lt;span class="bold"&gt;Uddhaṃ adho tiriyañcāpi majjhe&lt;/span&gt;ti. &lt;span class="bold"&gt;Uddhan&lt;/span&gt;ti anāgataṃ; &lt;span class="bold"&gt;adho&lt;/span&gt;ti atītaṃ; &lt;span class="bold"&gt;tiriyañcāpi majjhe&lt;/span&gt;ti paccuppannaṃ. &lt;span class="bold"&gt;Uddhan&lt;/span&gt;ti devaloko; &lt;span class="bold"&gt;adho&lt;/span&gt;ti nirayaloko; &lt;span class="bold"&gt;tiriyañcāpi majjhe&lt;/span&gt;ti manussaloko. Atha vā &lt;span class="bold"&gt;uddhan&lt;/span&gt;ti kusalā dhammā; &lt;span class="bold"&gt;adho&lt;/span&gt;ti akusalā dhammā; &lt;span class="bold"&gt;tiriyañcāpi majjhe&lt;/span&gt;ti abyākatā dhammā. &lt;span class="bold"&gt;Uddhan&lt;/span&gt;ti arūpadhātu; &lt;span class="bold"&gt;adho&lt;/span&gt;ti kāmadhātu; &lt;span class="bold"&gt;tiriyañcāpi majjhe&lt;/span&gt;ti rūpadhātu. &lt;span class="bold"&gt;Uddhan&lt;/span&gt;ti sukhā vedanā; &lt;span class="bold"&gt;adho&lt;/span&gt;ti dukkhā vedanā; &lt;span class="bold"&gt;tiriyañcāpi majjhe&lt;/span&gt;ti adukkhamasukhā vedanā. &lt;span class="bold"&gt;Uddhan&lt;/span&gt;ti uddhaṃ pādatalā; &lt;span class="bold"&gt;adho&lt;/span&gt;ti adho kesamatthakā; &lt;span class="bold"&gt;tiriyañcāpi majjhe&lt;/span&gt;ti vemajjheti—  uddhaṃ adho tiriyañcāpi majjhe. &lt;/div&gt;&lt;/div&gt;&lt;div class="q" id="p_25Cn_811"&gt; &lt;div class="p"&gt;&lt;span class="pN"&gt;811&lt;/span&gt;&lt;span class="bold"&gt;Yaṃ yañhi lokasmimupādiyantī&lt;/span&gt;ti yaṃ yaṃ rūpagataṃ vedanāgataṃ saññāgataṃ saṅkhāragataṃ viññāṇagataṃ ādiyanti upādiyanti gaṇhanti parāmasanti abhinivisanti. &lt;span class="bold"&gt;Lokasmin&lt;/span&gt;ti apāyaloke…pe…  āyatanaloketi—  yaṃ yañhi lokasmimupādiyanti. &lt;/div&gt;&lt;/div&gt;&lt;div class="q" id="p_25Cn_812"&gt; &lt;div class="p"&gt;&lt;span class="pN"&gt;812&lt;/span&gt;&lt;span class="bold"&gt;Teneva māro anveti jantun&lt;/span&gt;ti teneva kammābhisaṅkhāravasena paṭisandhiko khandhamāro dhātumāro āyatanamāro gatimāro upapattimāro paṭisandhimāro bhavamāro saṃsāramāro vaṭṭamāro anveti anugacchati anvāyiko hoti. &lt;span class="bold"&gt;Jantun&lt;/span&gt;ti sattaṃ janaṃ naraṃ mānavaṃ posaṃ puggalaṃ jīvaṃ jāguṃ jantuṃ indaguṃ manujanti—  teneva māro anveti jantuṃ. Tenāha bhagavā—  &lt;/div&gt;&lt;/div&gt;&lt;div class="q" id="p_25Cn_813"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;813&lt;/div&gt; &lt;div class="G"&gt;“Ādānataṇhaṃ vinayetha sabbaṃ, &lt;span class="gathaQuote"&gt;(bhadrāvudhāti bhagavā)&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Uddhaṃ adho tiriyañcāpi majjhe;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yaṃ yañhi lokasmimupādiyanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Teneva māro anveti jantun”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_814"&gt; &lt;div class="divNumber"&gt;73.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;814&lt;/div&gt; &lt;div class="G"&gt;&lt;span class="bold"&gt;Tasmā pajānaṃ na upādiyetha,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Bhikkhu sato kiñcanaṃ sabbaloke;&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Ādānasatte iti pekkhamāno,&lt;/span&gt;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;&lt;span class="bold"&gt;Pajaṃ imaṃ maccudheyye visattaṃ.&lt;/span&gt; (4) &lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_815"&gt; &lt;div class="p"&gt;&lt;span class="pN"&gt;815&lt;/span&gt;&lt;span class="bold"&gt;Tasmā pajānaṃ na upādiyethā&lt;/span&gt;ti. &lt;span class="bold"&gt;Tasmā&lt;/span&gt;ti tasmā taṃkāraṇā taṃhetu tappaccayā taṃnidānā, etaṃ ādīnavaṃ sampassamāno ādānataṇhāyāti—  tasmā. &lt;span class="bold"&gt;Pajānan&lt;/span&gt;ti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā”ti…pe…  “yaṃ kiñci samudayadhammaṃ sabbaṃ taṃ nirodhadhamman”ti jānanto pajānanto ājānanto vijānanto paṭivijānanto paṭivijjhanto. &lt;span class="bold"&gt;Na upādiyethā&lt;/span&gt;ti rūpaṃ nādiyeyya na upādiyeyya na gaṇheyya na parāmaseyya nābhiniviseyya; vedanaṃ…pe…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ nādiyeyya na upādiyeyya na gaṇheyya na parāmaseyya nābhiniviseyyāti—  tasmā pajānaṃ na upādiyetha. &lt;/div&gt;&lt;/div&gt;&lt;div class="q" id="p_25Cn_816"&gt; &lt;div class="p"&gt;&lt;span class="pN"&gt;816&lt;/span&gt;&lt;span class="bold"&gt;Bhikkhu sato kiñcanaṃ sabbaloke&lt;/span&gt;ti. &lt;span class="bold"&gt;Bhikkhū&lt;/span&gt;ti puthujjanakalyāṇako vā bhikkhu, sekkho vā bhikkhu. &lt;span class="bold"&gt;Sato&lt;/span&gt;ti catūhi kāraṇehi sato—  kāye kāyānupassanāsatipaṭṭhānaṃ bhāvento sato…pe…  so vuccati satoti—  bhikkhu sato. &lt;span class="bold"&gt;Kiñcanan&lt;/span&gt;ti kiñci rūpagataṃ vedanāgataṃ saññāgataṃ saṅkhāragataṃ viññāṇagataṃ. &lt;span class="bold"&gt;Sabbaloke&lt;/span&gt;ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi—  bhikkhu sato kiñcanaṃ sabbaloke. &lt;/div&gt;&lt;/div&gt;&lt;div class="q" id="p_25Cn_817"&gt; &lt;div class="p"&gt;&lt;span class="pN"&gt;817&lt;/span&gt;&lt;span class="bold"&gt;Ādānasatte iti pekkhamāno&lt;/span&gt;ti ādānasattā vuccanti ye rūpaṃ ādiyanti upādiyanti gaṇhanti parāmasanti abhinivisanti; vedanaṃ…pe…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ ādiyanti upādiyanti gaṇhanti parāmasanti abhinivisanti. &lt;span class="bold"&gt;Itī&lt;/span&gt;ti padasandhi…pe…  padānupubbatāpetaṃ itīti. &lt;span class="bold"&gt;Pekkhamāno&lt;/span&gt;ti pekkhamāno dakkhamāno dissamāno passamāno olokayamāno nijjhāyamāno upaparikkhamānoti—  ādānasatte iti pekkhamāno. &lt;/div&gt;&lt;/div&gt;&lt;div class="q" id="p_25Cn_818"&gt; &lt;div class="p"&gt;&lt;span class="pN"&gt;818&lt;/span&gt;&lt;span class="bold"&gt;Pajaṃ imaṃ maccudheyye visattan&lt;/span&gt;ti. &lt;span class="bold"&gt;Pajā&lt;/span&gt;ti sattādhivacanaṃ maccudheyyā vuccanti kilesā ca khandhā ca abhisaṅkhārā ca. Pajā maccudheyye māradheyye maraṇadheyye sattā visattā āsattā laggā laggitā palibuddhā. Yathā bhittikhile vā nāgadante vā bhaṇḍaṃ sattaṃ visattaṃ āsattaṃ laggaṃ laggitaṃ palibuddhaṃ, evameva pajā maccudheyye māradheyye maraṇadheyye sattā visattā āsattā laggā laggitā palibuddhāti—  pajaṃ imaṃ maccudheyye visattaṃ. Tenāha bhagavā—  &lt;/div&gt;&lt;/div&gt;&lt;div class="q" id="p_25Cn_819"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;819&lt;/div&gt; &lt;div class="G"&gt;“Tasmā pajānaṃ na upādiyetha,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bhikkhu sato kiñcanaṃ sabbaloke;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ādānasatte iti pekkhamāno,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pajaṃ imaṃ maccudheyye visattan”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_25Cn_820"&gt; &lt;div class="p"&gt;&lt;span class="pN"&gt;820&lt;/span&gt;Saha gāthāpariyosānā…pe…  satthā me bhante bhagavā, sāvakohamasmīti. &lt;/div&gt;&lt;/div&gt;&lt;div class="CENTER" id="p_25Cn_821"&gt;&lt;span class="pN"&gt;821&lt;/span&gt;Bhadrāvudhamāṇavapucchāniddeso dvādasamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269467" title="Go to previous page"&gt;&amp;lt;&amp;lt; 2.1.11 Jatukaṇṇimāṇavapucchāniddesa&lt;/a&gt;&lt;a href="javascript:void(0)" onclick="upP()" id="upL" name="267820" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269469" title="Go to next page"&gt;2.1.13 Udayamāṇavapucchāniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
