<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/13"&gt;13 Tevijjasutta&lt;/a&gt;&lt;/div&gt;&lt;div class="i"&gt;13.1 Maggāmaggakathā&lt;/div&gt;&lt;div class=h&gt;Tevijjasutta&lt;/div&gt;&lt;div class=h&gt;Maggāmaggakathā&lt;/div&gt;&lt;div class="q" id="p_6D_894"&gt; &lt;div class="divNumber"&gt;522.&lt;/div&gt; &lt;div class="p"&gt;&lt;span class="pN"&gt;894&lt;/span&gt;Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinno kho vāseṭṭho māṇavo bhagavantaṃ etadavoca—  “idha, bho gotama, amhākaṃ jaṅghavihāraṃ anucaṅkamantānaṃ anuvicarantānaṃ maggāmagge kathā udapādi. Ahaṃ evaṃ vadāmi—  ‘ayameva ujumaggo, ayamañjasāyano niyyāniko niyyāti takkarassa brahmasahabyatāya, yvāyaṃ akkhāto brāhmaṇena pokkharasātinā’ti. Bhāradvājo māṇavo evamāha—  ‘ayameva ujumaggo ayamañjasāyano niyyāniko niyyāti takkarassa brahmasahabyatāya, yvāyaṃ akkhāto brāhmaṇena tārukkhenā’ti. Ettha, bho gotama, attheva viggaho, atthi vivādo, atthi nānāvādo”ti. &lt;/div&gt;&lt;/div&gt;&lt;div class="q" id="p_6D_895"&gt; &lt;div class="divNumber"&gt;523.&lt;/div&gt; &lt;div class="p"&gt;&lt;span class="pN"&gt;895&lt;/span&gt;“Iti kira, vāseṭṭha, tvaṃ evaṃ vadesi—  ‘ayameva ujumaggo, ayamañjasāyano niyyāniko niyyāti takkarassa brahmasahabyatāya, yvāyaṃ akkhāto brāhmaṇena pokkharasātinā’ti. Bhāradvājo māṇavo evamāha—  ‘ayameva ujumaggo ayamañjasāyano niyyāniko niyyāti takkarassa brahmasahabyatāya, yvāyaṃ akkhāto brāhmaṇena tārukkhenā’ti. Atha kismiṃ pana vo, vāseṭṭha, viggaho, kismiṃ vivādo, kismiṃ nānāvādo”ti? &lt;/div&gt;&lt;/div&gt;&lt;div class="q" id="p_6D_896"&gt; &lt;div class="divNumber"&gt;524.&lt;/div&gt; &lt;div class="p"&gt;&lt;span class="pN"&gt;896&lt;/span&gt;“Maggāmagge, bho gotama. Kiñcāpi, bho gotama, brāhmaṇā nānāmagge paññāpenti, addhariyā brāhmaṇā tittiriyā brāhmaṇā chandokā brāhmaṇā bavhārijjhā brāhmaṇā, atha kho sabbāni tāni niyyānikā niyyanti takkarassa brahmasahabyatāya. &lt;/div&gt;&lt;/div&gt;&lt;div class="q" id="p_6D_897"&gt; &lt;div class="p"&gt;&lt;span class="pN"&gt;897&lt;/span&gt;Seyyathāpi, bho gotama, gāmassa vā nigamassa vā avidūre bahūni cepi nānāmaggāni bhavanti, atha kho sabbāni tāni gāmasamosaraṇāni bhavanti; evameva kho, bho gotama, kiñcāpi brāhmaṇā nānāmagge paññāpenti, addhariyā brāhmaṇā tittiriyā brāhmaṇā chandokā brāhmaṇā bavhārijjhā brāhmaṇā, atha kho sabbāni tāni niyyānikā niyyanti takkarassa brahmasahabyatāyā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271658" title="Go to previous page"&gt;&amp;lt;&amp;lt; 13 Tevijjasutta&lt;/a&gt;&lt;a href="javascript:void(0)" onclick="upP()" id="upL" name="271658" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272318" title="Go to next page"&gt;13.2 Vāseṭṭhamāṇavānuyoga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
