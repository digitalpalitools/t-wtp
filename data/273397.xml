<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/4"&gt;4 Samathakkhandhaka&lt;/a&gt; » &lt;a href="/tipitaka/4V/4/4.9"&gt;4.9 Adhikaraṇavūpasamanasamatha&lt;/a&gt;&lt;/div&gt;&lt;div class="i"&gt;4.9.6 Amūḷhavinaya&lt;/div&gt;&lt;div class=h&gt;Samathakkhandhaka&lt;/div&gt;&lt;div class=h&gt;Adhikaraṇavūpasamanasamatha&lt;/div&gt;&lt;div class=h&gt;Amūḷhavinaya&lt;/div&gt;&lt;div class="q" id="p_4V_974"&gt; &lt;div class="divNumber"&gt;237.&lt;/div&gt; &lt;div class="p"&gt;&lt;span class="pN"&gt;974&lt;/span&gt;Siyā anuvādādhikaraṇaṃ dve samathe anāgamma—  sativinayañca, tassapāpiyasikañca; dvīhi samathehi sammeyya—  sammukhāvinayena ca, amūḷhavinayena cāti? Siyātissa vacanīyaṃ. Yathā kathaṃ viya? Idha pana, bhikkhave, bhikkhu ummattako hoti cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ hoti bhāsitaparikkantaṃ. Taṃ bhikkhū ummattakena cittavipariyāsakatena ajjhāciṇṇena āpattiyā codenti—  ‘saratāyasmā evarūpiṃ āpattiṃ āpajjitā’ti. So evaṃ vadeti—  ‘ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan’ti. Evampi naṃ vuccamānā codenteva—  ‘saratāyasmā evarūpiṃ āpattiṃ āpajjitā’ti. Tassa kho, bhikkhave, bhikkhuno amūḷhassa amūḷhavinayo dātabbo. Evañca pana, bhikkhave, dātabbo—  &lt;/div&gt;&lt;/div&gt;&lt;div class="q" id="p_4V_975"&gt; &lt;div class="p"&gt;&lt;span class="pN"&gt;975&lt;/span&gt;Tena, bhikkhave, bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā…pe…  evamassa vacanīyo—  ‘ahaṃ, bhante, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Maṃ bhikkhū ummattakena cittavipariyāsakatena ajjhāciṇṇena āpattiyā codenti—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. Tyāhaṃ evaṃ vadāmi—  &lt;span class="smallFont"&gt;“&lt;/span&gt;ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan&lt;span class="smallFont"&gt;”&lt;/span&gt;ti. Evampi maṃ vuccamānā codenteva—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Sohaṃ, bhante, amūḷho saṃghaṃ amūḷhavinayaṃ yācāmī&lt;span class="smallFont"&gt;”&lt;/span&gt;’ti. Dutiyampi yācitabbo. Tatiyampi yācitabbo. Byattena bhikkhunā paṭibalena saṃgho ñāpetabbo—  &lt;/div&gt;&lt;/div&gt;&lt;div class="q" id="p_4V_976"&gt; &lt;div class="p"&gt;&lt;span class="pN"&gt;976&lt;/span&gt;‘Suṇātu me, bhante, saṃgho. Ayaṃ itthannāmo bhikkhu ummattako ahosi cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Taṃ bhikkhū ummattakena cittavipariyāsakatena ajjhāciṇṇena āpattiyā codenti—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. So evaṃ vadeti—  &lt;span class="smallFont"&gt;“&lt;/span&gt;ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan&lt;span class="smallFont"&gt;”&lt;/span&gt;ti. Evampi naṃ vuccamānā codenteva—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. So amūḷho saṃghaṃ amūḷhavinayaṃ yācati. Yadi saṃghassa pattakallaṃ, saṃgho itthannāmassa bhikkhuno amūḷhassa amūḷhavinayaṃ dadeyya. Esā ñatti. &lt;/div&gt;&lt;/div&gt;&lt;div class="q" id="p_4V_977"&gt; &lt;div class="p"&gt;&lt;span class="pN"&gt;977&lt;/span&gt;Suṇātu me, bhante, saṃgho. Ayaṃ itthannāmo bhikkhu ummattako ahosi cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Taṃ bhikkhū ummattakena cittavipariyāsakatena ajjhāciṇṇena āpattiyā codenti—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. So evaṃ vadeti—  &lt;span class="smallFont"&gt;“&lt;/span&gt;ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan&lt;span class="smallFont"&gt;”&lt;/span&gt;ti. Evampi naṃ vuccamānā codenteva—  &lt;span class="smallFont"&gt;“&lt;/span&gt;saratāyasmā evarūpiṃ āpattiṃ āpajjitā&lt;span class="smallFont"&gt;”&lt;/span&gt;ti. So amūḷho saṃghaṃ amūḷhavinayaṃ yācati. Saṃgho itthannāmassa bhikkhuno amūḷhassa amūḷhavinayaṃ deti. Yassāyasmato khamati itthannāmassa bhikkhuno amūḷhassa amūḷhavinayassa dānaṃ, so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_4V_978"&gt; &lt;div class="p"&gt;&lt;span class="pN"&gt;978&lt;/span&gt;Dutiyampi etamatthaṃ vadāmi…pe…  tatiyampi etamatthaṃ vadāmi…pe… . &lt;/div&gt;&lt;/div&gt;&lt;div class="q" id="p_4V_979"&gt; &lt;div class="p"&gt;&lt;span class="pN"&gt;979&lt;/span&gt;Dinno saṃghena itthannāmassa bhikkhuno amūḷhassa amūḷhavinayo. Khamati saṃghassa, tasmā tuṇhī, evametaṃ dhārayāmī’ti. &lt;/div&gt;&lt;/div&gt;&lt;div class="q" id="p_4V_980"&gt; &lt;div class="p"&gt;&lt;span class="pN"&gt;980&lt;/span&gt;Idaṃ vuccati, bhikkhave, adhikaraṇaṃ vūpasantaṃ. Kena vūpasantaṃ? Sammukhāvinayena ca, amūḷhavinayena ca. Kiñca tattha sammukhāvinayasmiṃ? Saṃghasammukhatā, dhammasammukhatā, vinayasammukhatā, puggalasammukhatā…pe…  kiñca tattha amūḷhavinayasmiṃ? Yā amūḷhavinayassa kammassa kiriyā karaṇaṃ upagamanaṃ ajjhupagamanaṃ adhivāsanā appaṭikkosanā—  idaṃ tattha amūḷhavinayasmiṃ. Evaṃ vūpasantañce, bhikkhave, adhikaraṇaṃ kārako ukkoṭeti, ukkoṭanakaṃ pācittiyaṃ; chandadāyako khīyati, khīyanakaṃ pācittiyaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273396" title="Go to previous page"&gt;&amp;lt;&amp;lt; 4.9.5 Sativinaya&lt;/a&gt;&lt;a href="javascript:void(0)" onclick="upP()" id="upL" name="272113" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273398" title="Go to next page"&gt;4.9.7 Tassapāpiyasikāvinaya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
