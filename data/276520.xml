<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.11 Dubbalasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Dubbalasikkhāpada&lt;/div&gt;&lt;div class="q" id="p_2V_1420"&gt;&lt;div class="divNumber"&gt;484.&lt;/div&gt;&lt;div class="p"&gt;&lt;span class="pN"&gt;1420&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmā dabbo mallaputto saṃghassa senāsanañca paññapeti bhattāni ca uddisati. So cāyasmā dubbalacīvaro hoti. Tena kho pana samayena saṃghassa ekaṃ cīvaraṃ uppannaṃ hoti. Atha kho saṃgho taṃ cīvaraṃ āyasmato dabbassa mallaputtassa adāsi. Chabbaggiyā bhikkhū ujjhāyanti khiyyanti vipācenti—  “yathāsanthutaṃ bhikkhū saṃghikaṃ lābhaṃ pariṇāmentī”ti.&lt;/div&gt;&lt;/div&gt;&lt;div class="q" id="p_2V_1421"&gt;&lt;div class="p"&gt;&lt;span class="pN"&gt;1421&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū samaggena saṃghena cīvaraṃ datvā pacchā khīyanadhammaṃ āpajjissantī”ti…pe…  “saccaṃ kira tumhe, bhikkhave, samaggena saṃghena cīvaraṃ datvā pacchā khīyanadhammaṃ āpajjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, samaggena saṃghena cīvaraṃ datvā pacchā khīyanadhammaṃ āpajjissatha. Netaṃ, moghapurisā, appasannānaṃ, vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1422"&gt;&lt;div class="divNumber"&gt;485.&lt;/div&gt;&lt;div class="p"&gt;&lt;span class="pN"&gt;1422&lt;/span&gt;&lt;span class="bold"&gt;“Yo pana bhikkhu samaggena saṃghena cīvaraṃ datvā pacchā khīyanadhammaṃ āpajjeyya ‘yathāsanthutaṃ bhikkhū saṃghikaṃ lābhaṃ pariṇāmentī’ti, pācittiyan”&lt;/span&gt;ti. (&lt;span class="italic"&gt;81&lt;/span&gt;:&lt;span class="bold"&gt;130&lt;/span&gt;)&lt;/div&gt;&lt;/div&gt;&lt;div class="q" id="p_2V_1423"&gt;&lt;div class="divNumber"&gt;486.&lt;/div&gt;&lt;div class="p"&gt;&lt;span class="pN"&gt;1423&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1424"&gt;&lt;div class="p"&gt;&lt;span class="pN"&gt;1424&lt;/span&gt;&lt;span class="bold"&gt;Samaggo&lt;/span&gt; nāma saṃgho samānasaṃvāsako samānasīmāyaṃ ṭhito.&lt;/div&gt;&lt;/div&gt;&lt;div class="q" id="p_2V_1425"&gt;&lt;div class="p"&gt;&lt;span class="pN"&gt;1425&lt;/span&gt;&lt;span class="bold"&gt;Cīvaraṃ&lt;/span&gt; nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.&lt;/div&gt;&lt;/div&gt;&lt;div class="q" id="p_2V_1426"&gt;&lt;div class="p"&gt;&lt;span class="pN"&gt;1426&lt;/span&gt;&lt;span class="bold"&gt;Datvā&lt;/span&gt;ti sayaṃ datvā.&lt;/div&gt;&lt;/div&gt;&lt;div class="q" id="p_2V_1427"&gt;&lt;div class="p"&gt;&lt;span class="pN"&gt;1427&lt;/span&gt;&lt;span class="bold"&gt;Yathāsanthutaṃ&lt;/span&gt; nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā.&lt;/div&gt;&lt;/div&gt;&lt;div class="q" id="p_2V_1428"&gt;&lt;div class="p"&gt;&lt;span class="pN"&gt;1428&lt;/span&gt;&lt;span class="bold"&gt;Saṃghikaṃ&lt;/span&gt; nāma saṃghassa dinnaṃ hoti pariccattaṃ.&lt;/div&gt;&lt;/div&gt;&lt;div class="q" id="p_2V_1429"&gt;&lt;div class="p"&gt;&lt;span class="pN"&gt;1429&lt;/span&gt;&lt;span class="bold"&gt;Lābho&lt;/span&gt; nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.&lt;/div&gt;&lt;/div&gt;&lt;div class="q" id="p_2V_1430"&gt;&lt;div class="p"&gt;&lt;span class="pN"&gt;1430&lt;/span&gt;&lt;span class="bold"&gt;Pacchā khīyanadhammaṃ āpajjeyyā&lt;/span&gt;ti upasampannassa saṃghena sammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ dinne khiyyati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1431"&gt;&lt;div class="divNumber"&gt;487.&lt;/div&gt;&lt;div class="p"&gt;&lt;span class="pN"&gt;1431&lt;/span&gt;Dhammakamme dhammakammasaññī cīvaraṃ dinne khiyyati, āpatti pācittiyassa. Dhammakamme vematiko cīvaraṃ dinne khiyyati, āpatti pācittiyassa. Dhammakamme adhammakammasaññī cīvaraṃ dinne khiyyati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1432"&gt;&lt;div class="p"&gt;&lt;span class="pN"&gt;1432&lt;/span&gt;Aññaṃ parikkhāraṃ dinne khiyyati, āpatti dukkaṭassa. Upasampannassa saṃghena asammatassa senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Anupasampannassa saṃghena sammatassa vā asammatassa vā senāsanapaññāpakassa vā bhattuddesakassa vā yāgubhājakassa vā phalabhājakassa vā khajjabhājakassa vā appamattakavissajjakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.&lt;/div&gt;&lt;/div&gt;&lt;div class="q" id="p_2V_1433"&gt;&lt;div class="divNumber"&gt;488.&lt;/div&gt;&lt;div class="p"&gt;&lt;span class="pN"&gt;1433&lt;/span&gt;Anāpatti—  pakatiyā chandā dosā mohā bhayā karontaṃ “kvattho tassa dinnena laddhāpi vinipātessati na sammā upanessatī”ti khiyyati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1434"&gt;&lt;span class="pN"&gt;1434&lt;/span&gt;Dubbalasikkhāpadaṃ niṭṭhitaṃ ekādasamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276519" title="Go to previous page"&gt;&amp;lt;&amp;lt; 1.5.8.10 Chandaṃadatvāgamanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276521" title="Go to next page"&gt;1.5.8.12 Pariṇāmanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
