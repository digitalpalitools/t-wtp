<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.2"&gt;2.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;2.2.13 Dutiyapāpasamācārasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Dutiyapāpasamācārasikkhāpada&lt;/div&gt;&lt;div class="q" id="p_2V_2394"&gt; &lt;div class="divNumber"&gt;727.&lt;/div&gt; &lt;div class="p"&gt;&lt;span class="pN"&gt;2394&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī saṃghena samanubhaṭṭhā bhikkhuniyo evaṃ vadeti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  ‘bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’”ti. &lt;/div&gt;&lt;/div&gt;&lt;div class="q" id="p_2V_2395"&gt; &lt;div class="p"&gt;&lt;span class="pN"&gt;2395&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā saṃghena samanubhaṭṭhā bhikkhuniyo evaṃ vakkhati—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo…pe…  viviccathāyye. Vivekaññeva bhaginīnaṃ saṃgho vaṇṇetīti”…pe…  “saccaṃ kira, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vadeti—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vakkhati—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo…pe…  viviccathāyye. Vivekaññeva bhaginīnaṃ saṃgho vaṇṇetīti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2396"&gt; &lt;div class="divNumber"&gt;728.&lt;/div&gt; &lt;div class="p"&gt;&lt;span class="pN"&gt;2396&lt;/span&gt;&lt;span class="bold"&gt;“Yā pana bhikkhunī evaṃ vadeyya—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti. Sā bhikkhunī bhikkhunīhi evamassa vacanīyā—  ‘mā, ayye, evaṃ avaca—  saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsīyamānā taṃ paṭinissajjeyya, iccetaṃ kusalaṃ; no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”&lt;/span&gt;ti. (&lt;span class="italic"&gt;13&lt;/span&gt;:&lt;span class="bold"&gt;21&lt;/span&gt;) &lt;/div&gt;&lt;/div&gt;&lt;div class="q" id="p_2V_2397"&gt; &lt;div class="divNumber"&gt;729.&lt;/div&gt; &lt;div class="p"&gt;&lt;span class="pN"&gt;2397&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2398"&gt; &lt;div class="p"&gt;&lt;span class="pN"&gt;2398&lt;/span&gt;&lt;span class="bold"&gt;Evaṃ vadeyyā&lt;/span&gt;ti—  “saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha”. &lt;/div&gt;&lt;/div&gt;&lt;div class="q" id="p_2V_2399"&gt; &lt;div class="p"&gt;&lt;span class="pN"&gt;2399&lt;/span&gt;&lt;span class="bold"&gt;Tumhaññeva saṃgho uññāyā&lt;/span&gt;ti avaññāya. &lt;/div&gt;&lt;/div&gt;&lt;div class="q" id="p_2V_2400"&gt; &lt;div class="p"&gt;&lt;span class="pN"&gt;2400&lt;/span&gt;&lt;span class="bold"&gt;Paribhavenā&lt;/span&gt;ti pāribhabyatā. &lt;/div&gt;&lt;/div&gt;&lt;div class="q" id="p_2V_2401"&gt; &lt;div class="p"&gt;&lt;span class="pN"&gt;2401&lt;/span&gt;&lt;span class="bold"&gt;Akkhantiyā&lt;/span&gt;ti kopena. &lt;/div&gt;&lt;/div&gt;&lt;div class="q" id="p_2V_2402"&gt; &lt;div class="p"&gt;&lt;span class="pN"&gt;2402&lt;/span&gt;&lt;span class="bold"&gt;Vebhassiyā&lt;/span&gt;ti vibhassīkatā. &lt;/div&gt;&lt;/div&gt;&lt;div class="q" id="p_2V_2403"&gt; &lt;div class="p"&gt;&lt;span class="pN"&gt;2403&lt;/span&gt;&lt;span class="bold"&gt;Dubbalyā&lt;/span&gt;ti apakkhatā. &lt;/div&gt;&lt;/div&gt;&lt;div class="q" id="p_2V_2404"&gt; &lt;div class="p"&gt;&lt;span class="pN"&gt;2404&lt;/span&gt;Evamāha—  “bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viciccathāyye. Vivekaññeva bhaginīnaṃ saṃgho vaṇṇetī”ti. &lt;/div&gt;&lt;/div&gt;&lt;div class="q" id="p_2V_2405"&gt; &lt;div class="p"&gt;&lt;span class="pN"&gt;2405&lt;/span&gt;&lt;span class="bold"&gt;Sā bhikkhunī&lt;/span&gt;ti yā sā evaṃvādinī bhikkhunī. &lt;/div&gt;&lt;/div&gt;&lt;div class="q" id="p_2V_2406"&gt; &lt;div class="p"&gt;&lt;span class="pN"&gt;2406&lt;/span&gt;&lt;span class="bold"&gt;Bhikkhunīhī&lt;/span&gt;ti aññāhi bhikkhunīhi. &lt;/div&gt;&lt;/div&gt;&lt;div class="q" id="p_2V_2407"&gt; &lt;div class="p"&gt;&lt;span class="pN"&gt;2407&lt;/span&gt;Yā passanti yā suṇanti tāhi vattabbā—  “māyye, evaṃ avaca—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo…pe…  viviccathāyye. Vivekaññeva bhaginīnaṃ saṃgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṃghamajjhampi ākaḍḍhitvā vattabbā—  “māyye, evaṃ avaca—  ‘saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo…pe…  viviccathāyye. Vivekaññeva bhaginīnaṃ saṃgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sā bhikkhunī samanubhāsitabbā. “Evañca pana, bhikkhave, samanubhāsitabbā. Byattāya bhikkhuniyā paṭibalāya saṃgho ñāpetabbo—  &lt;/div&gt;&lt;/div&gt;&lt;div class="q" id="p_2V_2408"&gt; &lt;div class="divNumber"&gt;730.&lt;/div&gt; &lt;div class="p"&gt;&lt;span class="pN"&gt;2408&lt;/span&gt;‘Suṇātu me, ayye, saṃgho. Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—  &lt;span class="smallFont"&gt;“&lt;/span&gt;saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī&lt;span class="smallFont"&gt;”&lt;/span&gt;ti. Sā taṃ vatthuṃ na paṭinissajjati. Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya. Esā ñatti. &lt;/div&gt;&lt;/div&gt;&lt;div class="q" id="p_2V_2409"&gt; &lt;div class="p"&gt;&lt;span class="pN"&gt;2409&lt;/span&gt;Suṇātu me, ayye, saṃgho. Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—  &lt;span class="smallFont"&gt;“&lt;/span&gt;saṃsaṭṭhāva, ayye, tumhe viharatha. Mā tumhe nānā viharittha. Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha. Tumhaññeva saṃgho uññāya paribhavena akkhantiyā vebhassiyā dubbalyā evamāha—  bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī&lt;span class="smallFont"&gt;”&lt;/span&gt;ti. Sā taṃ vatthuṃ na paṭinissajjati. Saṃgho itthannāmaṃ bhikkhuniṃ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya. &lt;/div&gt;&lt;/div&gt;&lt;div class="q" id="p_2V_2410"&gt; &lt;div class="p"&gt;&lt;span class="pN"&gt;2410&lt;/span&gt;Dutiyampi etamatthaṃ vadāmi…pe…  tatiyampi etamatthaṃ vadāmi…pe… . &lt;/div&gt;&lt;/div&gt;&lt;div class="q" id="p_2V_2411"&gt; &lt;div class="p"&gt;&lt;span class="pN"&gt;2411&lt;/span&gt;Samanubhaṭṭhā saṃghena itthannāmā bhikkhunī tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_2V_2412"&gt; &lt;div class="p"&gt;&lt;span class="pN"&gt;2412&lt;/span&gt;Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa. Saṃghādisesaṃ ajjhāpajjantiyā ñattiyā dukkaṭaṃ, dvīhi kammavācāhi thullaccayā paṭippassambhanti. &lt;/div&gt;&lt;/div&gt;&lt;div class="q" id="p_2V_2413"&gt; &lt;div class="p"&gt;&lt;span class="pN"&gt;2413&lt;/span&gt;&lt;span class="bold"&gt;Ayampī&lt;/span&gt;ti purimāyo upādāya vuccati. &lt;/div&gt;&lt;/div&gt;&lt;div class="q" id="p_2V_2414"&gt; &lt;div class="p"&gt;&lt;span class="pN"&gt;2414&lt;/span&gt;&lt;span class="bold"&gt;Yāvatatiyakan&lt;/span&gt;ti yāvatatiyaṃ samanubhāsanāya āpajjati, na sahavatthujjhācārā. &lt;/div&gt;&lt;/div&gt;&lt;div class="q" id="p_2V_2415"&gt; &lt;div class="p"&gt;&lt;span class="pN"&gt;2415&lt;/span&gt;&lt;span class="bold"&gt;Nissāraṇīyan&lt;/span&gt;ti saṃghamhā nissārīyati. &lt;/div&gt;&lt;/div&gt;&lt;div class="q" id="p_2V_2416"&gt; &lt;div class="p"&gt;&lt;span class="pN"&gt;2416&lt;/span&gt;&lt;span class="bold"&gt;Saṃghādiseso&lt;/span&gt;ti saṃghova tassā āpattiyā mānattaṃ deti, mūlāya paṭikassati, abbheti, na sambahulā na ekā bhikkhunī. Tena vuccati “saṃghādiseso”ti. Tasseva āpattinikāyassa nāmakammaṃ adhivacanaṃ, tenapi vuccati “saṃghādiseso”ti. &lt;/div&gt;&lt;/div&gt;&lt;div class="q" id="p_2V_2417"&gt; &lt;div class="divNumber"&gt;731.&lt;/div&gt; &lt;div class="p"&gt;&lt;span class="pN"&gt;2417&lt;/span&gt;Dhammakamme dhammakammasaññā na paṭinissajjati, āpatti saṃghādisesassa. Dhammakamme vematikā na paṭinissajjati, āpatti saṃghādisesassa. Dhammakamme adhammakammasaññā na paṭinissajjati, āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2418"&gt; &lt;div class="p"&gt;&lt;span class="pN"&gt;2418&lt;/span&gt;Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. &lt;/div&gt;&lt;/div&gt;&lt;div class="q" id="p_2V_2419"&gt; &lt;div class="divNumber"&gt;732.&lt;/div&gt; &lt;div class="p"&gt;&lt;span class="pN"&gt;2419&lt;/span&gt;Anāpatti—  asamanubhāsantiyā, paṭinissajjantiyā, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2420"&gt;&lt;span class="pN"&gt;2420&lt;/span&gt;Dasamasaṃghādisesasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273276" title="Go to previous page"&gt;&amp;lt;&amp;lt; 2.2.12 Pāpasamācārasikkhāpada&lt;/a&gt;&lt;a href="javascript:void(0)" onclick="upP()" id="upL" name="271806" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273278" title="Go to next page"&gt;2.2.14 Saṃghabhedakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
