<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.8"&gt;2.4.8 Kumāribhūtavagga&lt;/a&gt;&lt;/div&gt;&lt;div class="i"&gt;2.4.8.9 Sokāvāsasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Kumāribhūtavagga&lt;/div&gt;&lt;div class=h&gt;Sokāvāsasikkhāpada&lt;/div&gt;&lt;div class="q" id="p_2V_3384"&gt; &lt;div class="divNumber"&gt;1158.&lt;/div&gt; &lt;div class="p"&gt;&lt;span class="pN"&gt;3384&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpeti. &lt;/div&gt;&lt;/div&gt;&lt;div class="q" id="p_2V_3385"&gt; &lt;div class="p"&gt;&lt;span class="pN"&gt;3385&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessatī”ti…pe…  “saccaṃ kira, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3386"&gt; &lt;div class="divNumber"&gt;1159.&lt;/div&gt; &lt;div class="p"&gt;&lt;span class="pN"&gt;3386&lt;/span&gt;&lt;span class="bold"&gt;“Yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyan”&lt;/span&gt;ti. (&lt;span class="italic"&gt;79&lt;/span&gt;:&lt;span class="bold"&gt;134&lt;/span&gt;) &lt;/div&gt;&lt;/div&gt;&lt;div class="q" id="p_2V_3387"&gt; &lt;div class="divNumber"&gt;1160.&lt;/div&gt; &lt;div class="p"&gt;&lt;span class="pN"&gt;3387&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3388"&gt; &lt;div class="p"&gt;&lt;span class="pN"&gt;3388&lt;/span&gt;&lt;span class="bold"&gt;Puriso&lt;/span&gt; nāma pattavīsativasso. &lt;span class="bold"&gt;Kumārako&lt;/span&gt; nāma appattavīsativasso. &lt;span class="bold"&gt;Saṃsaṭṭhā&lt;/span&gt; nāma ananulomikena kāyikavācasikena saṃsaṭṭhā. &lt;span class="bold"&gt;Caṇḍī&lt;/span&gt; nāma kodhanā vuccati. &lt;/div&gt;&lt;/div&gt;&lt;div class="q" id="p_2V_3389"&gt; &lt;div class="p"&gt;&lt;span class="pN"&gt;3389&lt;/span&gt;&lt;span class="bold"&gt;Sokāvāsā&lt;/span&gt; nāma paresaṃ dukkhaṃ uppādeti, sokaṃ āvisati. &lt;span class="bold"&gt;Sikkhamānā&lt;/span&gt; nāma dve vassāni chasu dhammesu sikkhitasikkhā. &lt;span class="bold"&gt;Vuṭṭhāpeyyā&lt;/span&gt;ti upasampādeyya. &lt;/div&gt;&lt;/div&gt;&lt;div class="q" id="p_2V_3390"&gt; &lt;div class="p"&gt;&lt;span class="pN"&gt;3390&lt;/span&gt;“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa; gaṇassa ca ācariniyā ca āpatti dukkaṭassa. &lt;/div&gt;&lt;/div&gt;&lt;div class="q" id="p_2V_3391"&gt; &lt;div class="divNumber"&gt;1161.&lt;/div&gt; &lt;div class="p"&gt;&lt;span class="pN"&gt;3391&lt;/span&gt;Anāpatti—  ajānantī vuṭṭhāpeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3392"&gt;&lt;span class="pN"&gt;3392&lt;/span&gt;Navamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276714" title="Go to previous page"&gt;&amp;lt;&amp;lt; 2.4.8.8 Dutiyasikkhamāna-navuṭṭhāpanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273292" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276716" title="Go to next page"&gt;2.4.8.10 Ananuññātasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
