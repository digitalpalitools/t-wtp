<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/2"&gt;2 Mucalindavagga&lt;/a&gt;&lt;/div&gt;&lt;div class="i"&gt;2.8 Suppavāsāsutta&lt;/div&gt;&lt;div class=h&gt;Mucalindavagga&lt;/div&gt;&lt;div class=h&gt;Suppavāsāsutta&lt;/div&gt;&lt;div class="q" id="p_18Ud_116"&gt; &lt;div class="divNumber"&gt;18.&lt;/div&gt; &lt;div class="p"&gt;&lt;span class="pN"&gt;116&lt;/span&gt;Evaṃ me sutaṃ—  ekaṃ samayaṃ bhagavā kuṇḍikāyaṃ viharati kuṇḍadhānavane. Tena kho pana samayena suppavāsā koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—  “sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno; susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī”ti. &lt;/div&gt;&lt;/div&gt;&lt;div class="q" id="p_18Ud_117"&gt; &lt;div class="p"&gt;&lt;span class="pN"&gt;117&lt;/span&gt;Atha kho suppavāsā koliyadhītā sāmikaṃ āmantesi—  “ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi; appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha—  ‘suppavāsā, bhante, koliyadhītā bhagavato pāde sirasā vandati; appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi—  ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—  sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno; susukhaṃ vata taṃ nibbānaṃ yatthidaṃ evarūpaṃ dukkhaṃ na saṃvijjatī’”ti. &lt;/div&gt;&lt;/div&gt;&lt;div class="q" id="p_18Ud_118"&gt; &lt;div class="p"&gt;&lt;span class="pN"&gt;118&lt;/span&gt;“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho koliyaputto bhagavantaṃ etadavoca—  “suppavāsā, bhante, koliyadhītā bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; evañca vadeti—  ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—  sammāsambuddho vata so bhagavā yo imassa evarūpassa dukkhassa pahānāya dhammaṃ deseti; suppaṭipanno vata tassa bhagavato sāvakasaṃgho yo imassa evarūpassa dukkhassa pahānāya paṭipanno; susukhaṃ vata nibbānaṃ yatthidaṃ evarūpaṃ dukkhaṃ na saṃvijjatī’”ti. &lt;/div&gt;&lt;/div&gt;&lt;div class="q" id="p_18Ud_119"&gt; &lt;div class="p"&gt;&lt;span class="pN"&gt;119&lt;/span&gt;“Sukhinī hotu suppavāsā koliyadhītā; arogā arogaṃ puttaṃ vijāyatū”ti. Saha vacanā ca pana bhagavato suppavāsā koliyadhītā sukhinī arogā arogaṃ puttaṃ vijāyi. &lt;/div&gt;&lt;/div&gt;&lt;div class="q" id="p_18Ud_120"&gt; &lt;div class="p"&gt;&lt;span class="pN"&gt;120&lt;/span&gt;“Evaṃ, bhante”ti kho so koliyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ gharaṃ tena paccāyāsi. Addasā kho so koliyaputto suppavāsaṃ koliyadhītaraṃ sukhiniṃ arogaṃ arogaṃ puttaṃ vijātaṃ. Disvānassa etadahosi—  “acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā, yatra hi nāmāyaṃ suppavāsā koliyadhītā saha vacanā ca pana bhagavato sukhinī arogā arogaṃ puttaṃ vijāyissatī”ti. Attamano pamudito pītisomanassajāto ahosi. &lt;/div&gt;&lt;/div&gt;&lt;div class="q" id="p_18Ud_121"&gt; &lt;div class="p"&gt;&lt;span class="pN"&gt;121&lt;/span&gt;Atha kho suppavāsā koliyadhītā sāmikaṃ āmantesi—  “ehi tvaṃ, ayyaputta, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi—  ‘suppavāsā, bhante, koliyadhītā bhagavato pāde sirasā vandatī’ti; evañca vadehi—  ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhappamukhaṃ bhikkhusaṃghaṃ bhattena nimanteti. Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṃghenā’”ti. &lt;/div&gt;&lt;/div&gt;&lt;div class="q" id="p_18Ud_122"&gt; &lt;div class="p"&gt;&lt;span class="pN"&gt;122&lt;/span&gt;“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so koliyaputto bhagavantaṃ etadavoca—  &lt;/div&gt;&lt;/div&gt;&lt;div class="q" id="p_18Ud_123"&gt; &lt;div class="p"&gt;&lt;span class="pN"&gt;123&lt;/span&gt;“Suppavāsā, bhante, koliyadhītā bhagavato pāde sirasā vandati; evañca vadeti—  ‘suppavāsā, bhante, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhappamukhaṃ bhikkhusaṃghaṃ bhattena nimanteti. Adhivāsetu kira, bhante, bhagavā suppavāsāya koliyadhītāya satta bhattāni saddhiṃ bhikkhusaṃghenā’”ti. &lt;/div&gt;&lt;/div&gt;&lt;div class="q" id="p_18Ud_124"&gt; &lt;div class="p"&gt;&lt;span class="pN"&gt;124&lt;/span&gt;Tena kho pana samayena aññatarena upāsakena buddhappamukho bhikkhusaṃgho svātanāya bhattena nimantito hoti. So ca upāsako āyasmato mahāmoggallānassa upaṭṭhāko hoti. Atha kho bhagavā āyasmantaṃ mahāmoggallānaṃ āmantesi—  “ehi tvaṃ, moggallāna, yena so upāsako tenupasaṅkama; upasaṅkamitvā taṃ upāsakaṃ evaṃ vadehi—  ‘suppavāsā, āvuso, koliyadhītā satta vassāni gabbhaṃ dhāresi. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhappamukhaṃ bhikkhusaṃghaṃ bhattena nimanteti. Karotu suppavāsā koliyadhītā satta bhattāni, pacchā tvaṃ karissasī’ti. Tuyheso upaṭṭhāko”ti. &lt;/div&gt;&lt;/div&gt;&lt;div class="q" id="p_18Ud_125"&gt; &lt;div class="p"&gt;&lt;span class="pN"&gt;125&lt;/span&gt;“Evaṃ, bhante”ti kho āyasmā mahāmoggallāno bhagavato paṭissutvā yena so upāsako tenupasaṅkami; upasaṅkamitvā taṃ upāsakaṃ etadavoca—  “suppavāsā, āvuso, koliyadhītā satta vassāni gabbhaṃ dhāreti. Sattāhaṃ mūḷhagabbhā sā etarahi sukhinī arogā arogaṃ puttaṃ vijātā. Sā sattāhaṃ buddhappamukhaṃ bhikkhusaṃghaṃ bhattena nimanteti. Karotu suppavāsā koliyadhītā satta bhattāni, pacchā tvaṃ karissasī”ti. &lt;/div&gt;&lt;/div&gt;&lt;div class="q" id="p_18Ud_126"&gt; &lt;div class="p"&gt;&lt;span class="pN"&gt;126&lt;/span&gt;“Sace me, bhante, ayyo mahāmoggallāno tiṇṇaṃ dhammānaṃ pāṭibhogo—  bhogānañca jīvitassa ca saddhāya ca, karotu suppavāsā koliyadhītā satta bhattāni, pacchāhaṃ karissāmī”ti. “Dvinnaṃ kho te ahaṃ, āvuso, dhammānaṃ pāṭibhogo—  bhogānañca jīvitassa ca. Saddhāya pana tvaṃyeva pāṭibhogo”ti. &lt;/div&gt;&lt;/div&gt;&lt;div class="q" id="p_18Ud_127"&gt; &lt;div class="p"&gt;&lt;span class="pN"&gt;127&lt;/span&gt;“Sace me, bhante, ayyo mahāmoggallāno dvinnaṃ dhammānaṃ pāṭibhogo—  bhogānañca jīvitassa ca, karotu suppavāsā koliyadhītā satta bhattāni, pacchāhaṃ karissāmī”ti. &lt;/div&gt;&lt;/div&gt;&lt;div class="q" id="p_18Ud_128"&gt; &lt;div class="p"&gt;&lt;span class="pN"&gt;128&lt;/span&gt;Atha kho āyasmā mahāmoggallāno taṃ upāsakaṃ saññāpetvā yena bhagavā tenupasaṅkami; upasaṅkamitvā bhagavantaṃ etadavoca—  “saññatto, bhante, so upāsako mayā; karotu suppavāsā koliyadhītā satta bhattāni, pacchā so karissatī”ti. &lt;/div&gt;&lt;/div&gt;&lt;div class="q" id="p_18Ud_129"&gt; &lt;div class="p"&gt;&lt;span class="pN"&gt;129&lt;/span&gt;Atha kho suppavāsā koliyadhītā sattāhaṃ buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappesi sampavāresi, tañca dārakaṃ bhagavantaṃ vandāpesi sabbañca bhikkhusaṃghaṃ. &lt;/div&gt;&lt;/div&gt;&lt;div class="q" id="p_18Ud_130"&gt; &lt;div class="p"&gt;&lt;span class="pN"&gt;130&lt;/span&gt;Atha kho āyasmā sāriputto taṃ dārakaṃ etadavoca—  “kacci te, dāraka, khamanīyaṃ, kacci yāpanīyaṃ, kacci na kiñci dukkhan”ti? “Kuto me, bhante sāriputta, khamanīyaṃ, kuto yāpanīyaṃ. Satta me vassāni lohitakumbhiyaṃ vutthānī”ti. &lt;/div&gt;&lt;/div&gt;&lt;div class="q" id="p_18Ud_131"&gt; &lt;div class="p"&gt;&lt;span class="pN"&gt;131&lt;/span&gt;Atha kho suppavāsā koliyadhītā—  “putto me dhammasenāpatinā saddhiṃ mantetī”ti attamanā pamuditā pītisomanassajātā ahosi. Atha kho bhagavā suppavāsaṃ koliyadhītaraṃ attamanaṃ pamuditaṃ pītisomanassajātaṃ viditvā suppavāsaṃ koliyadhītaraṃ etadavoca—  “iccheyyāsi tvaṃ, suppavāse, aññampi evarūpaṃ puttan”ti? “Iccheyyāmahaṃ, bhagavā, aññānipi evarūpāni satta puttānī”ti. &lt;/div&gt;&lt;/div&gt;&lt;div class="q" id="p_18Ud_132"&gt; &lt;div class="p"&gt;&lt;span class="pN"&gt;132&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_133"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;133&lt;/div&gt; &lt;div class="G"&gt;“Asātaṃ sātarūpena,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;piyarūpena appiyaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dukkhaṃ sukhassa rūpena,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;pamattamativattatī”ti. (22)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_134"&gt;&lt;span class="pN"&gt;134&lt;/span&gt;Aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266818" title="Go to previous page"&gt;&amp;lt;&amp;lt; 2.7 Ekaputtakasutta&lt;/a&gt;&lt;a href="javascript:void(0)" onclick="upP()" id="upL" name="266216" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266820" title="Go to next page"&gt;2.9 Visākhāsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
