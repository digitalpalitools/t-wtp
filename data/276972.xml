<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S3"&gt;13S3 Khandhavaggasaṃyuttapāḷi&lt;/a&gt; » &lt;a href="/tipitaka/13S3/1"&gt;1 Khandhasaṃyutta&lt;/a&gt; » &lt;a href="/tipitaka/13S3/1/1.1"&gt;1.1 Mūlapaṇṇāsaka&lt;/a&gt; » &lt;a href="/tipitaka/13S3/1/1.1/1.1.4"&gt;1.1.4 Natumhākavagga&lt;/a&gt;&lt;/div&gt;&lt;div class="i"&gt;1.1.4.3 Aññatarabhikkhusutta&lt;/div&gt;&lt;div class=h&gt;Khandhasaṃyutta&lt;/div&gt;&lt;div class=h&gt;Mūlapaṇṇāsaka&lt;/div&gt;&lt;div class=h&gt;Natumhākavagga&lt;/div&gt;&lt;div class=h&gt;Aññatarabhikkhusutta&lt;/div&gt;&lt;div class="q" id="p_13S3_159"&gt; &lt;div class="divNumber"&gt;35.&lt;/div&gt; &lt;div class="p"&gt;&lt;span class="pN"&gt;159&lt;/span&gt;Sāvatthinidānaṃ. Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—  “sādhu me, bhante, bhagavā saṃkhittena dhammaṃ desetu; yamahaṃ bhagavato dhammaṃ sutvā eko vūpakaṭṭho, appamatto ātāpī pahitatto vihareyyan”ti. “Yaṃ kho, bhikkhu, anuseti, tena saṅkhaṃ gacchati; yaṃ nānuseti, na tena saṅkhaṃ gacchatī”ti. “Aññātaṃ, bhagavā, aññātaṃ, sugatā”ti. &lt;/div&gt;&lt;/div&gt;&lt;div class="q" id="p_13S3_160"&gt; &lt;div class="p"&gt;&lt;span class="pN"&gt;160&lt;/span&gt;“Yathā kathaṃ pana tvaṃ, bhikkhu, mayā saṃkhittena bhāsitassa vitthārena atthaṃ ājānāsī”ti? “Rūpañce, bhante, anuseti tena saṅkhaṃ gacchati. Vedanañce anuseti tena saṅkhaṃ gacchati. Saññañce anuseti tena saṅkhaṃ gacchati. Saṅkhāre ce anuseti tena saṅkhaṃ gacchati. Viññāṇañce anuseti tena saṅkhaṃ gacchati. Rūpañce, bhante, nānuseti na tena saṅkhaṃ gacchati. Vedanañce…  saññañce…  saṅkhāre ce…  viññāṇañce nānuseti na tena saṅkhaṃ gacchati. Imassa khvāhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti. &lt;/div&gt;&lt;/div&gt;&lt;div class="q" id="p_13S3_161"&gt; &lt;div class="p"&gt;&lt;span class="pN"&gt;161&lt;/span&gt;“Sādhu sādhu, bhikkhu. Sādhu kho tvaṃ, bhikkhu, mayā saṃkhittena bhāsitassa vitthārena atthaṃ ājānāsi. Rūpañce, bhikkhu, anuseti tena saṅkhaṃ gacchati. Vedanañce…  saññañce…  saṅkhāre ce…  viññāṇañce anuseti tena saṅkhaṃ gacchati. Rūpañce, bhikkhu, nānuseti na tena saṅkhaṃ gacchati. Vedanañce…  saññañce…  saṅkhāre ce…  viññāṇañce nānuseti na tena saṅkhaṃ gacchati. Imassa kho, bhikkhu, mayā saṃkhittena, bhāsitassa evaṃ vitthārena attho daṭṭhabbo”ti. &lt;/div&gt;&lt;/div&gt;&lt;div class="q" id="p_13S3_162"&gt; &lt;div class="p"&gt;&lt;span class="pN"&gt;162&lt;/span&gt;Atha kho so bhikkhu bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. &lt;/div&gt;&lt;/div&gt;&lt;div class="q" id="p_13S3_163"&gt; &lt;div class="p"&gt;&lt;span class="pN"&gt;163&lt;/span&gt;Atha kho so bhikkhu eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca pana so bhikkhu arahataṃ ahosīti. &lt;/div&gt;&lt;/div&gt;&lt;div class="CENTER" id="p_13S3_164"&gt;&lt;span class="pN"&gt;164&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276971" title="Go to previous page"&gt;&amp;lt;&amp;lt; 1.1.4.2 Dutiyanatumhākasutta&lt;/a&gt;&lt;a href="javascript:void(0)" onclick="upP()" id="upL" name="274136" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276973" title="Go to next page"&gt;1.1.4.4 Dutiyaaññatarabhikkhusutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
