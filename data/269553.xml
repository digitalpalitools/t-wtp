<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/2"&gt;2 Yuganaddhavagga&lt;/a&gt; » &lt;a href="/tipitaka/26Ps/2/2.2"&gt;2.2 Saccakathā&lt;/a&gt;&lt;/div&gt;&lt;div class="i"&gt;2.2.3 Dutiyasuttantaniddesa&lt;/div&gt;&lt;div class=h&gt;Yuganaddhavagga&lt;/div&gt;&lt;div class=h&gt;Saccakathā&lt;/div&gt;&lt;div class=h&gt;Dutiyasuttantaniddesa&lt;/div&gt;&lt;div class="q" id="p_26Ps_1400"&gt; &lt;div class="divNumber"&gt;14.&lt;/div&gt; &lt;div class="p"&gt;&lt;span class="pN"&gt;1400&lt;/span&gt;Yaṃ rūpaṃ paṭicca uppajjati sukhaṃ somanassaṃ, ayaṃ rūpassa assādoti—  pahānappaṭivedho samudayasaccaṃ. Yaṃ rūpaṃ aniccaṃ taṃ dukkhaṃ vipariṇāmadhammaṃ, ayaṃ rūpassa ādīnavoti—  pariññāpaṭivedho dukkhasaccaṃ. Yo rūpasmiṃ chandarāgavinayo chandarāgappahānaṃ, idaṃ rūpassa nissaraṇanti—  sacchikiriyāpaṭivedho nirodhasaccaṃ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi—  bhāvanāpaṭivedho maggasaccaṃ. &lt;/div&gt;&lt;/div&gt;&lt;div class="q" id="p_26Ps_1401"&gt; &lt;div class="p"&gt;&lt;span class="pN"&gt;1401&lt;/span&gt;Yaṃ vedanaṃ paṭicca…pe…  yaṃ saññaṃ paṭicca…  yaṃ saṅkhāre paṭicca…  yaṃ viññāṇaṃ paṭicca uppajjati sukhaṃ somanassaṃ, ayaṃ viññāṇassa assādoti—  pahānappaṭivedho samudayasaccaṃ. Yaṃ viññāṇaṃ aniccaṃ taṃ dukkhaṃ vipariṇāmadhammaṃ, ayaṃ viññāṇassa ādīnavoti—  pariññāpaṭivedho dukkhasaccaṃ. Yo viññāṇasmiṃ chandarāgavinayo chandarāgappahānaṃ, idaṃ viññāṇassa nissaraṇanti—  sacchikiriyāpaṭivedho nirodhasaccaṃ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi—  bhāvanāpaṭivedho maggasaccaṃ. &lt;/div&gt;&lt;/div&gt;&lt;div class="q" id="p_26Ps_1402"&gt; &lt;div class="divNumber"&gt;15.&lt;/div&gt; &lt;div class="p"&gt;&lt;span class="pN"&gt;1402&lt;/span&gt;&lt;span class="bold"&gt;Saccan&lt;/span&gt;ti katihākārehi saccaṃ? Esanaṭṭhena, pariggahaṭṭhena, paṭivedhaṭṭhena. Kathaṃ esanaṭṭhena saccaṃ? Jarāmaraṇaṃ kiṃnidānaṃ, kiṃsamudayaṃ, kiṃjātikaṃ, kiṃpabhavanti—  evaṃ esanaṭṭhena saccaṃ. Jarāmaraṇaṃ jātinidānaṃ, jātisamudayaṃ, jātijātikaṃ, jātippabhavanti—  evaṃ pariggahaṭṭhena saccaṃ. Jarāmaraṇañca pajānāti, jarāmaraṇasamudayañca pajānāti, jarāmaraṇanirodhañca pajānāti, jarāmaraṇanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1403"&gt; &lt;div class="p"&gt;&lt;span class="pN"&gt;1403&lt;/span&gt;Jāti kiṃnidānā, kiṃsamudayā, kiṃjātikā, kiṃpabhavāti—  evaṃ esanaṭṭhena saccaṃ. Jāti bhavanidānā, bhavasamudayā, bhavajātikā, bhavappabhavāti—  evaṃ pariggahaṭṭhena saccaṃ. Jātiñca pajānāti, jātisamudayañca pajānāti, jātinirodhañca pajānāti, jātinirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1404"&gt; &lt;div class="p"&gt;&lt;span class="pN"&gt;1404&lt;/span&gt;Bhavo kiṃnidāno, kiṃsamudayo, kiṃjātiko, kiṃpabhavoti—  evaṃ esanaṭṭhena saccaṃ. Bhavo upādānanidāno, upādānasamudayo, upādānajātiko, upādānappabhavoti—  evaṃ pariggahaṭṭhena saccaṃ. Bhavaṃ ca pajānāti, bhavasamudayañca pajānāti, bhavanirodhañca pajānāti, bhavanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1405"&gt; &lt;div class="p"&gt;&lt;span class="pN"&gt;1405&lt;/span&gt;Upādānaṃ kiṃnidānaṃ, kiṃsamudayaṃ, kiṃjātikaṃ, kiṃpabhavanti—  evaṃ esanaṭṭhena saccaṃ. Upādānaṃ taṇhānidānaṃ, taṇhāsamudayaṃ, taṇhājātikaṃ, taṇhāpabhavanti—  evaṃ pariggahaṭṭhena saccaṃ. Upādānañca pajānāti, upādānasamudayañca pajānāti, upādānanirodhañca pajānāti upādānanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1406"&gt; &lt;div class="p"&gt;&lt;span class="pN"&gt;1406&lt;/span&gt;Taṇhā kiṃnidānā, kiṃsamudayā, kiṃjātikā, kiṃpabhavāti—  evaṃ esanaṭṭhena saccaṃ. Taṇhā vedanānidānā, vedanāsamudayā, vedanājātikā, vedanāpabhavāti—  evaṃ pariggahaṭṭhena saccaṃ. Taṇhañca pajānāti, taṇhāsamudayañca pajānāti, taṇhānirodhañca pajānāti, taṇhānirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1407"&gt; &lt;div class="p"&gt;&lt;span class="pN"&gt;1407&lt;/span&gt;Vedanā kiṃnidānā, kiṃsamudayā, kiṃjātikā, kiṃpabhavāti—  evaṃ esanaṭṭhena saccaṃ. Vedanā phassanidānā, phassasamudayā, phassajātikā, phassappabhavāti—  evaṃ pariggahaṭṭhena saccaṃ. Vedanañca pajānāti, vedanāsamudayañca pajānāti, vedanānirodhañca pajānāti, vedanānirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1408"&gt; &lt;div class="p"&gt;&lt;span class="pN"&gt;1408&lt;/span&gt;Phasso kiṃnidāno, kiṃsamudayo, kiṃjātiko, kiṃpabhavoti—  evaṃ esanaṭṭhena saccaṃ. Phasso saḷāyatananidāno, saḷāyatanasamudayo, saḷāyatanajātiko, saḷāyatanappabhavoti—  evaṃ pariggahaṭṭhena saccaṃ. Phassañca pajānāti, phassasamudayañca pajānāti, phassanirodhañca pajānāti, phassanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1409"&gt; &lt;div class="p"&gt;&lt;span class="pN"&gt;1409&lt;/span&gt;Saḷāyatanaṃ kiṃnidānaṃ, kiṃsamudayaṃ, kiṃjātikaṃ, kiṃpabhavanti—  evaṃ esanaṭṭhena saccaṃ. Saḷāyatanaṃ nāmarūpanidānaṃ, nāmarūpasamudayaṃ, nāmarūpajātikaṃ, nāmarūpappabhavanti—  evaṃ pariggahaṭṭhena saccaṃ. Saḷāyatanañca pajānāti, saḷāyatanasamudayañca pajānāti, saḷāyatananirodhañca pajānāti, saḷāyatananirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1410"&gt; &lt;div class="p"&gt;&lt;span class="pN"&gt;1410&lt;/span&gt;Nāmarūpaṃ kiṃnidānaṃ, kiṃsamudayaṃ, kiṃjātikaṃ, kiṃpabhavanti—  evaṃ esanaṭṭhena saccaṃ. Nāmarūpaṃ viññāṇanidānaṃ, viññāṇasamudayaṃ, viññāṇajātikaṃ, viññāṇappabhavanti—  evaṃ pariggahaṭṭhena saccaṃ. Nāmarūpañca pajānāti, nāmarūpasamudayañca pajānāti, nāmarūpanirodhañca pajānāti, nāmarūpanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1411"&gt; &lt;div class="p"&gt;&lt;span class="pN"&gt;1411&lt;/span&gt;Viññāṇaṃ kiṃnidānaṃ, kiṃsamudayaṃ, kiṃjātikaṃ, kiṃpabhavanti—  evaṃ esanaṭṭhena saccaṃ. Viññāṇaṃ saṅkhāranidānaṃ, saṅkhārasamudayaṃ, saṅkhārajātikaṃ, saṅkhārappabhavanti—  evaṃ pariggahaṭṭhena saccaṃ. Viññāṇañca pajānāti, viññāṇasamudayañca pajānāti, viññāṇanirodhañca pajānāti, viññāṇanirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1412"&gt; &lt;div class="p"&gt;&lt;span class="pN"&gt;1412&lt;/span&gt;Saṅkhārā kiṃnidānā, kiṃsamudayā, kiṃjātikā, kiṃpabhavāti—  evaṃ esanaṭṭhena saccaṃ. Saṅkhārā avijjānidānā, avijjāsamudayā, avijjājātikā, avijjāpabhavāti—  evaṃ pariggahaṭṭhena saccaṃ. Saṅkhāre ca pajānāti, saṅkhārasamudayañca pajānāti, saṅkhāranirodhañca pajānāti, saṅkhāranirodhagāminiṃ paṭipadañca pajānāti—  evaṃ paṭivedhaṭṭhena saccaṃ. &lt;/div&gt;&lt;/div&gt;&lt;div class="q" id="p_26Ps_1413"&gt; &lt;div class="divNumber"&gt;16.&lt;/div&gt; &lt;div class="p"&gt;&lt;span class="pN"&gt;1413&lt;/span&gt;Jarāmaraṇaṃ dukkhasaccaṃ, jāti samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Jāti dukkhasaccaṃ, bhavo samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Bhavo dukkhasaccaṃ, upādānaṃ samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Upādānaṃ dukkhasaccaṃ, taṇhā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Taṇhā dukkhasaccaṃ, vedanā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Vedanā dukkhasaccaṃ, phasso samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Phasso dukkhasaccaṃ, saḷāyatanaṃ samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Saḷāyatanaṃ dukkhasaccaṃ, nāmarūpaṃ samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Nāmarūpaṃ dukkhasaccaṃ, viññāṇaṃ samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Viññāṇaṃ dukkhasaccaṃ, saṅkhārā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Saṅkhārā dukkhasaccaṃ, avijjā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. &lt;/div&gt;&lt;/div&gt;&lt;div class="q" id="p_26Ps_1414"&gt; &lt;div class="p"&gt;&lt;span class="pN"&gt;1414&lt;/span&gt;Jarāmaraṇaṃ siyā dukkhasaccaṃ, siyā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccaṃ. Jāti siyā dukkhasaccaṃ, siyā samudayasaccaṃ…pe…  bhavo siyā dukkhasaccaṃ, siyā samudayasaccaṃ, ubhinnampi nissaraṇaṃ nirodhasaccaṃ, nirodhappajānanā maggasaccanti. &lt;/div&gt;&lt;/div&gt;&lt;div class="CENTER" id="p_26Ps_1415"&gt;&lt;span class="pN"&gt;1415&lt;/span&gt;Saccakathā niṭṭhitā.&lt;br /&gt; Bhāṇavāro.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269552" title="Go to previous page"&gt;&amp;lt;&amp;lt; 2.2.2 Dutiyasuttantapāḷi&lt;/a&gt;&lt;a href="javascript:void(0)" onclick="upP()" id="upL" name="267838" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267839" title="Go to next page"&gt;2.3 Bojjhaṅgakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
