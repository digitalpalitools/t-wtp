<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.3"&gt;1.4.3 Pattavagga&lt;/a&gt;&lt;/div&gt;&lt;div class="i"&gt;1.4.3.6 Suttaviññattisikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Suttaviññattisikkhāpada&lt;/div&gt;&lt;div class="q" id="p_1V_2350"&gt;&lt;div class="divNumber"&gt;636.&lt;/div&gt;&lt;div class="p"&gt;&lt;span class="pN"&gt;2350&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena chabbaggiyā bhikkhū cīvarakārasamaye bahuṃ suttaṃ viññāpesuṃ. Katepi cīvare bahuṃ suttaṃ avasiṭṭhaṃ hoti. Atha kho chabbaggiyānaṃ bhikkhūnaṃ etadahosi—  “handa mayaṃ, āvuso, aññampi suttaṃ viññāpetvā tantavāyehi cīvaraṃ vāyāpemā”ti. Atha kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ. Vītepi cīvare bahuṃ suttaṃ avasiṭṭhaṃ hoti. Dutiyampi kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ. Vītepi cīvare bahuṃ suttaṃ avasiṭṭhaṃ hoti. Tatiyampi kho chabbaggiyā bhikkhū aññampi suttaṃ viññāpetvā tantavāyehi cīvaraṃ vāyāpesuṃ. Manussā ujjhāyanti khiyyanti vipācenti—  “kathañhi nāma samaṇā sakyaputtiyā sāmaṃ suttaṃ viññāpetvā tantavāyehi cīvaraṃ vāyāpessantī”ti.&lt;/div&gt;&lt;/div&gt;&lt;div class="q" id="p_1V_2351"&gt;&lt;div class="p"&gt;&lt;span class="pN"&gt;2351&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū sāmaṃ suttaṃ viññāpetvā tantavāyehi cīvaraṃ vāyāpessantī”ti.&lt;/div&gt;&lt;/div&gt;&lt;div class="q" id="p_1V_2352"&gt;&lt;div class="p"&gt;&lt;span class="pN"&gt;2352&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, sāmaṃ suttaṃ viññāpetvā tantavāyehi cīvaraṃ vāyāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, sāmaṃ suttaṃ viññāpetvā tantavāyehi cīvaraṃ vāyāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_2353"&gt;&lt;div class="divNumber"&gt;637.&lt;/div&gt;&lt;div class="p"&gt;&lt;span class="pN"&gt;2353&lt;/span&gt;&lt;span class="bold"&gt;“Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyan”&lt;/span&gt;ti. (&lt;span class="italic"&gt;26&lt;/span&gt;:&lt;span class="bold"&gt;45&lt;/span&gt;)&lt;/div&gt;&lt;/div&gt;&lt;div class="q" id="p_1V_2354"&gt;&lt;div class="divNumber"&gt;638.&lt;/div&gt;&lt;div class="p"&gt;&lt;span class="pN"&gt;2354&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_1V_2355"&gt;&lt;div class="p"&gt;&lt;span class="pN"&gt;2355&lt;/span&gt;&lt;span class="bold"&gt;Sāman&lt;/span&gt;ti sayaṃ viññāpetvā.&lt;/div&gt;&lt;/div&gt;&lt;div class="q" id="p_1V_2356"&gt;&lt;div class="p"&gt;&lt;span class="pN"&gt;2356&lt;/span&gt;&lt;span class="bold"&gt;Suttaṃ&lt;/span&gt; nāma cha suttāni—  khomaṃ kappāsikaṃ koseyyaṃ kambalaṃ sāṇaṃ bhaṅgaṃ.&lt;/div&gt;&lt;/div&gt;&lt;div class="q" id="p_1V_2357"&gt;&lt;div class="p"&gt;&lt;span class="pN"&gt;2357&lt;/span&gt;&lt;span class="bold"&gt;Tantavāyehī&lt;/span&gt;ti pesakārehi vāyāpeti, payoge payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, cīvaraṃ sāmaṃ suttaṃ viññāpetvā tantavāyehi vāyāpitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_2358"&gt;&lt;div class="divNumber"&gt;639.&lt;/div&gt;&lt;div class="p"&gt;&lt;span class="pN"&gt;2358&lt;/span&gt;Vāyāpite vāyāpitasaññī, nissaggiyaṃ pācittiyaṃ. Vāyāpite vematiko, nissaggiyaṃ pācittiyaṃ. Vāyāpite avāyāpitasaññī, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2359"&gt;&lt;div class="p"&gt;&lt;span class="pN"&gt;2359&lt;/span&gt;Avāyāpite vāyāpitasaññī, āpatti dukkaṭassa. Avāyāpite vematiko, āpatti dukkaṭassa. Avāyāpite avāyāpitasaññī, anāpatti.&lt;/div&gt;&lt;/div&gt;&lt;div class="q" id="p_1V_2360"&gt;&lt;div class="divNumber"&gt;640.&lt;/div&gt;&lt;div class="p"&gt;&lt;span class="pN"&gt;2360&lt;/span&gt;Anāpatti—  cīvaraṃ sibbetuṃ, āyoge, kāyabandhane, aṃsabaddhake, pattatthavikāya, parissāvane, ñātakānaṃ, pavāritānaṃ, aññassatthāya, attano dhanena, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_2361"&gt;&lt;span class="pN"&gt;2361&lt;/span&gt;Suttaviññattisikkhāpadaṃ niṭṭhitaṃ chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276434" title="Go to previous page"&gt;&amp;lt;&amp;lt; 1.4.3.5 Cīvaraacchindanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273229" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276436" title="Go to next page"&gt;1.4.3.7 Mahāpesakārasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
