<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S4"&gt;13S4 Saḷāyatanavaggasaṃyuttapāḷi&lt;/a&gt; » &lt;a href="/tipitaka/13S4/1"&gt;1 Saḷāyatanasaṃyutta&lt;/a&gt; » &lt;a href="/tipitaka/13S4/1/1.3"&gt;1.3 Tatiyapaṇṇāsaka&lt;/a&gt; » &lt;a href="/tipitaka/13S4/1/1.3/1.3.2"&gt;1.3.2 Lokakāmaguṇavagga&lt;/a&gt;&lt;/div&gt;&lt;div class="i"&gt;1.3.2.5 Sakkapañhasutta&lt;/div&gt;&lt;div class=h&gt;Saḷāyatanasaṃyutta&lt;/div&gt;&lt;div class=h&gt;Tatiyapaṇṇāsaka&lt;/div&gt;&lt;div class=h&gt;Lokakāmaguṇavagga&lt;/div&gt;&lt;div class=h&gt;Sakkapañhasutta&lt;/div&gt;&lt;div class="q" id="p_13S4_649"&gt; &lt;div class="divNumber"&gt;118.&lt;/div&gt; &lt;div class="p"&gt;&lt;span class="pN"&gt;649&lt;/span&gt;Ekaṃ samayaṃ bhagavā rājagahe viharati gijjhakūṭe pabbate. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ etadavoca—  “ko nu kho, bhante, hetu, ko paccayo yena midhekacce sattā diṭṭheva dhamme no parinibbāyanti? Ko pana, bhante, hetu, ko paccayo yena midhekacce sattā diṭṭheva dhamme parinibbāyantī”ti? &lt;/div&gt;&lt;/div&gt;&lt;div class="q" id="p_13S4_650"&gt; &lt;div class="p"&gt;&lt;span class="pN"&gt;650&lt;/span&gt;“Santi kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ. Saupādāno, devānaminda, bhikkhu no parinibbāyati…pe… . &lt;/div&gt;&lt;/div&gt;&lt;div class="q" id="p_13S4_651"&gt; &lt;div class="p"&gt;&lt;span class="pN"&gt;651&lt;/span&gt;Santi kho, devānaminda, jivhāviññeyyā rasā…pe…  santi kho, devānaminda, manoviññeyyā dhammā, iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ. Saupādāno, devānaminda, bhikkhu no parinibbāyati. Ayaṃ kho, devānaminda, hetu, ayaṃ paccayo yena midhekacce sattā diṭṭheva dhamme no parinibbāyanti. &lt;/div&gt;&lt;/div&gt;&lt;div class="q" id="p_13S4_652"&gt; &lt;div class="p"&gt;&lt;span class="pN"&gt;652&lt;/span&gt;Santi ca kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti, na tadupādānaṃ. Anupādāno, devānaminda, bhikkhu parinibbāyati…pe… . &lt;/div&gt;&lt;/div&gt;&lt;div class="q" id="p_13S4_653"&gt; &lt;div class="p"&gt;&lt;span class="pN"&gt;653&lt;/span&gt;Santi kho, devānaminda, jivhāviññeyyā rasā…pe…  santi kho, devānaminda, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti na tadupādānaṃ. Anupādāno, devānaminda, bhikkhu parinibbāyati. Ayaṃ kho, devānaminda, hetu, ayaṃ paccayo yena midhekacce sattā diṭṭheva dhamme parinibbāyantī”ti. &lt;/div&gt;&lt;/div&gt;&lt;div class="CENTER" id="p_13S4_654"&gt;&lt;span class="pN"&gt;654&lt;/span&gt;Pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="277196" title="Go to previous page"&gt;&amp;lt;&amp;lt; 1.3.2.4 Kāmaguṇasutta&lt;/a&gt;&lt;a href="javascript:void(0)" onclick="upP()" id="upL" name="274336" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="277198" title="Go to next page"&gt;1.3.2.6 Pañcasikhasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
