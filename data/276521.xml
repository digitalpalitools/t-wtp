<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.12 Pariṇāmanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Pariṇāmanasikkhāpada&lt;/div&gt;&lt;div class="q" id="p_2V_1435"&gt;&lt;div class="divNumber"&gt;489.&lt;/div&gt;&lt;div class="p"&gt;&lt;span class="pN"&gt;1435&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—  “bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṃsu; upasaṅkamitvā taṃ pūgaṃ etadavocuṃ—  “dethāvuso, imāni cīvarāni imesaṃ bhikkhūnan”ti. “Na mayaṃ, bhante, dassāma. Amhākaṃ saṃghassa anuvassaṃ sacīvarabhikkhā paññattā”ti. “Bahū, āvuso, saṃghassa dāyakā, bahū saṃghassa bhattā. Ime tumhe nissāya tumhe sampassantā idha viharanti. Tumhe ce imesaṃ na dassatha, atha ko carahi imesaṃ dassati? Dethāvuso, imāni cīvarāni imesaṃ bhikkhūnan”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi. Ye te bhikkhū jānanti saṃghassa sacīvarabhattaṃ paṭiyattaṃ “na ca jānanti chabbaggiyānaṃ bhikkhūnaṃ dinnan”ti te evamāhaṃsu—  “oṇojethāvuso, saṃghassa cīvaran”ti. “Natthi, bhante. Yathāpaṭiyattaṃ cīvaraṃ ayyā chabbaggiyā ayyānaṃ chabbaggiyānaṃ pariṇāmesun”ti.&lt;/div&gt;&lt;/div&gt;&lt;div class="q" id="p_2V_1436"&gt;&lt;div class="p"&gt;&lt;span class="pN"&gt;1436&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ puggalassa pariṇāmessantī”ti…pe…  “saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ puggalassa pariṇāmethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ puggalassa pariṇāmessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1437"&gt;&lt;div class="divNumber"&gt;490.&lt;/div&gt;&lt;div class="p"&gt;&lt;span class="pN"&gt;1437&lt;/span&gt;&lt;span class="bold"&gt;“Yo pana bhikkhu jānaṃ saṃghikaṃ lābhaṃ pariṇataṃ puggalassa pariṇāmeyya, pācittiyan”&lt;/span&gt;ti. (&lt;span class="italic"&gt;82&lt;/span&gt;:&lt;span class="bold"&gt;131&lt;/span&gt;)&lt;/div&gt;&lt;/div&gt;&lt;div class="q" id="p_2V_1438"&gt;&lt;div class="divNumber"&gt;491.&lt;/div&gt;&lt;div class="p"&gt;&lt;span class="pN"&gt;1438&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1439"&gt;&lt;div class="p"&gt;&lt;span class="pN"&gt;1439&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti, aññe vā tassa ārocenti, so vā āroceti.&lt;/div&gt;&lt;/div&gt;&lt;div class="q" id="p_2V_1440"&gt;&lt;div class="p"&gt;&lt;span class="pN"&gt;1440&lt;/span&gt;&lt;span class="bold"&gt;Saṃghikaṃ&lt;/span&gt; nāma saṃghassa dinnaṃ hoti pariccattaṃ.&lt;/div&gt;&lt;/div&gt;&lt;div class="q" id="p_2V_1441"&gt;&lt;div class="p"&gt;&lt;span class="pN"&gt;1441&lt;/span&gt;&lt;span class="bold"&gt;Lābho&lt;/span&gt; nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.&lt;/div&gt;&lt;/div&gt;&lt;div class="q" id="p_2V_1442"&gt;&lt;div class="p"&gt;&lt;span class="pN"&gt;1442&lt;/span&gt;&lt;span class="bold"&gt;Pariṇataṃ&lt;/span&gt; nāma “dassāma karissāmā”ti vācā bhinnā hoti, taṃ puggalassa pariṇāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1443"&gt;&lt;div class="divNumber"&gt;492.&lt;/div&gt;&lt;div class="p"&gt;&lt;span class="pN"&gt;1443&lt;/span&gt;Pariṇate pariṇatasaññī puggalassa pariṇāmeti, āpatti pācittiyassa. Pariṇate vematiko puggalassa pariṇāmeti, āpatti dukkaṭassa. Pariṇate apariṇatasaññī puggalassa pariṇāmeti, anāpatti. Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa. Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.&lt;/div&gt;&lt;/div&gt;&lt;div class="q" id="p_2V_1444"&gt;&lt;div class="divNumber"&gt;493.&lt;/div&gt;&lt;div class="p"&gt;&lt;span class="pN"&gt;1444&lt;/span&gt;Anāpatti—  “kattha demā”ti pucchīyamāno—  “yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethā”ti bhaṇati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1445"&gt;&lt;span class="pN"&gt;1445&lt;/span&gt;Pariṇāmanasikkhāpadaṃ niṭṭhitaṃ dvādasamaṃ.&lt;br /&gt;Sahadhammikavaggo aṭṭhamo.&lt;/div&gt;&lt;div class="SUMMARY" id="p_2V_1446"&gt;&lt;span class="pN"&gt;1446&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_2V_1447"&gt;&lt;div class="p"&gt;&lt;table class="singleColumn"&gt;	&lt;tbody&gt;		&lt;tr&gt;			&lt;td&gt;			&lt;div class="pN"&gt;			1447			&lt;/div&gt;			&lt;div class="G"&gt;			Sahadhamma vivaṇṇañca,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			mohāpanaṃ pahārakaṃ;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Talasatti amūlañca,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			sañcicca ca upassuti;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Paṭibāhana chandañca,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			dabbañca pariṇāmananti.			&lt;/div&gt;			&lt;/td&gt;		&lt;/tr&gt;	&lt;/tbody&gt;&lt;/table&gt;&lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276520" title="Go to previous page"&gt;&amp;lt;&amp;lt; 1.5.8.11 Dubbalasikkhāpada&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273238" title="Go to next page"&gt;1.5.9 Ratanavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
