<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/11"&gt;11 Adhikaraṇabheda&lt;/a&gt;&lt;/div&gt;&lt;div class="i"&gt;11.1 Ukkoṭanabhedādi&lt;/div&gt;&lt;div class=h&gt;Adhikaraṇabheda&lt;/div&gt;&lt;div class=h&gt;Ukkoṭanabhedādi&lt;/div&gt;&lt;div class="q" id="p_5V_1699"&gt; &lt;div class="divNumber"&gt;340.&lt;/div&gt; &lt;div class="p"&gt;&lt;span class="pN"&gt;1699&lt;/span&gt;Cattāri adhikaraṇāni. Vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ—  imāni cattāri adhikaraṇāni. &lt;/div&gt;&lt;/div&gt;&lt;div class="q" id="p_5V_1700"&gt; &lt;div class="p"&gt;&lt;span class="pN"&gt;1700&lt;/span&gt;Imesaṃ catunnaṃ adhikaraṇānaṃ kati ukkoṭā? Imesaṃ catunnaṃ adhikaraṇānaṃ dasa ukkoṭā. Vivādādhikaraṇassa dve ukkoṭā, anuvādādhikaraṇassa cattāro ukkoṭā, āpattādhikaraṇassa tayo ukkoṭā, kiccādhikaraṇassa eko ukkoṭo—  imesaṃ catunnaṃ adhikaraṇānaṃ ime dasa ukkoṭā. &lt;/div&gt;&lt;/div&gt;&lt;div class="q" id="p_5V_1701"&gt; &lt;div class="p"&gt;&lt;span class="pN"&gt;1701&lt;/span&gt;Vivādādhikaraṇaṃ ukkoṭento kati samathe ukkoṭeti? Anuvādādhikaraṇaṃ ukkoṭento kati samathe ukkoṭeti? Āpattādhikaraṇaṃ ukkoṭento kati samathe ukkoṭeti? Kiccādhikaraṇaṃ ukkoṭento kati samathe ukkoṭeti? &lt;/div&gt;&lt;/div&gt;&lt;div class="q" id="p_5V_1702"&gt; &lt;div class="p"&gt;&lt;span class="pN"&gt;1702&lt;/span&gt;Vivādādhikaraṇaṃ ukkoṭento dve samathe ukkoṭeti. Anuvādādhikaraṇaṃ ukkoṭento cattāro samathe ukkoṭeti. Āpattādhikaraṇaṃ ukkoṭento tayo samathe ukkoṭeti. Kiccādhikaraṇaṃ ukkoṭento ekaṃ samathaṃ ukkoṭeti. &lt;/div&gt;&lt;/div&gt;&lt;div class="q" id="p_5V_1703"&gt; &lt;div class="divNumber"&gt;341.&lt;/div&gt; &lt;div class="p"&gt;&lt;span class="pN"&gt;1703&lt;/span&gt;Kati ukkoṭā? Katihākārehi ukkoṭanaṃ pasavati? Katihaṅgehi samannāgato puggalo adhikaraṇaṃ ukkoṭeti? Kati puggalā adhikaraṇaṃ ukkoṭentā āpattiṃ āpajjanti? &lt;/div&gt;&lt;/div&gt;&lt;div class="q" id="p_5V_1704"&gt; &lt;div class="p"&gt;&lt;span class="pN"&gt;1704&lt;/span&gt;Dvādasa ukkoṭā. Dasahākārehi ukkoṭanaṃ pasavati. Catūhaṅgehi samannāgato puggalo adhikaraṇaṃ ukkoṭeti. Cattāro puggalā adhikaraṇaṃ ukkoṭentā āpattiṃ āpajjanti? &lt;/div&gt;&lt;/div&gt;&lt;div class="q" id="p_5V_1705"&gt; &lt;div class="p"&gt;&lt;span class="pN"&gt;1705&lt;/span&gt;Katame dvādasa ukkoṭā? Akataṃ kammaṃ, dukkaṭaṃ kammaṃ, puna kātabbaṃ kammaṃ, anihataṃ, dunnihataṃ, puna nihanitabbaṃ, avinicchitaṃ, duvinicchitaṃ, puna vinicchitabbaṃ, avūpasantaṃ, duvūpasantaṃ, puna vūpasametabbanti—  ime dvādasa ukkoṭā. &lt;/div&gt;&lt;/div&gt;&lt;div class="q" id="p_5V_1706"&gt; &lt;div class="p"&gt;&lt;span class="pN"&gt;1706&lt;/span&gt;Katamehi dasahākārehi ukkoṭanaṃ pasavati? Tattha jātakaṃ adhikaraṇaṃ ukkoṭeti, tattha jātakaṃ vūpasantaṃ adhikaraṇaṃ ukkoṭeti, antarāmagge adhikaraṇaṃ ukkoṭeti, antarāmagge vūpasantaṃ adhikaraṇaṃ ukkoṭeti, tattha gataṃ adhikaraṇaṃ ukkoṭeti, tattha gataṃ vūpasantaṃ adhikaraṇaṃ ukkoṭeti, sativinayaṃ ukkoṭeti, amūḷhavinayaṃ ukkoṭeti, tassapāpiyasikaṃ ukkoṭeti, tiṇavatthārakaṃ ukkoṭeti—  imehi dasahākārehi ukkoṭanaṃ pasavati. &lt;/div&gt;&lt;/div&gt;&lt;div class="q" id="p_5V_1707"&gt; &lt;div class="p"&gt;&lt;span class="pN"&gt;1707&lt;/span&gt;Katamehi catūhaṅgehi samannāgato puggalo adhikaraṇaṃ ukkoṭeti? Chandāgatiṃ gacchanto adhikaraṇaṃ ukkoṭeti, dosāgatiṃ gacchanto adhikaraṇaṃ ukkoṭeti, mohāgatiṃ gacchanto adhikaraṇaṃ ukkoṭeti, bhayāgatiṃ gacchanto adhikaraṇaṃ ukkoṭeti—  imehi catūhaṅgehi samannāgato puggalo adhikaraṇaṃ ukkoṭeti. &lt;/div&gt;&lt;/div&gt;&lt;div class="q" id="p_5V_1708"&gt; &lt;div class="p"&gt;&lt;span class="pN"&gt;1708&lt;/span&gt;Katame cattāro puggalā adhikaraṇaṃ ukkoṭentā āpattiṃ āpajjanti? Tadahupasampanno ukkoṭeti ukkoṭanakaṃ pācittiyaṃ, āgantuko ukkoṭeti ukkoṭanakaṃ pācittiyaṃ, kārako ukkoṭeti ukkoṭanakaṃ pācittiyaṃ, chandadāyako ukkoṭeti ukkoṭanakaṃ pācittiyaṃ—  ime cattāro puggalā adhikaraṇaṃ ukkoṭentā āpattiṃ āpajjanti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271635" title="Go to previous page"&gt;&amp;lt;&amp;lt; 11 Adhikaraṇabheda&lt;/a&gt;&lt;a href="javascript:void(0)" onclick="upP()" id="upL" name="271635" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272200" title="Go to next page"&gt;11.2 Adhikaraṇanidānādi &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
