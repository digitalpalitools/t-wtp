<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/4"&gt;4 Indriyasaṃyutta&lt;/a&gt; » &lt;a href="/tipitaka/14S5/4/4.4"&gt;4.4 Sukhindriyavagga&lt;/a&gt;&lt;/div&gt;&lt;div class="i"&gt;4.4.9 Kaṭṭhopamasutta&lt;/div&gt;&lt;div class=h&gt;Indriyasaṃyutta&lt;/div&gt;&lt;div class=h&gt;Sukhindriyavagga&lt;/div&gt;&lt;div class=h&gt;Kaṭṭhopamasutta&lt;/div&gt;&lt;div class="q" id="p_14S5_1120"&gt; &lt;div class="divNumber"&gt;509.&lt;/div&gt; &lt;div class="p"&gt;&lt;span class="pN"&gt;1120&lt;/span&gt;“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. Sukhavedaniyaṃ, bhikkhave, phassaṃ paṭicca uppajjati sukhindriyaṃ. So sukhitova samāno ‘sukhitosmī’ti pajānāti. Tasseva sukhavedaniyassa phassassa nirodhā ‘yaṃ tajjaṃ vedayitaṃ sukhavedaniyaṃ phassaṃ paṭicca uppannaṃ sukhindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1121"&gt; &lt;div class="p"&gt;&lt;span class="pN"&gt;1121&lt;/span&gt;Dukkhavedaniyaṃ, bhikkhave, phassaṃ paṭicca uppajjati dukkhindriyaṃ. So dukkhitova samāno ‘dukkhitosmī’ti pajānāti. Tasseva dukkhavedaniyassa phassassa nirodhā ‘yaṃ tajjaṃ vedayitaṃ dukkhavedaniyaṃ phassaṃ paṭicca uppannaṃ dukkhindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1122"&gt; &lt;div class="p"&gt;&lt;span class="pN"&gt;1122&lt;/span&gt;Somanassavedaniyaṃ, bhikkhave, phassaṃ paṭicca uppajjati somanassindriyaṃ. So sumanova samāno ‘sumanosmī’ti pajānāti. Tasseva somanassavedaniyassa phassassa nirodhā ‘yaṃ tajjaṃ vedayitaṃ somanassavedaniyaṃ phassaṃ paṭicca uppannaṃ somanassindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1123"&gt; &lt;div class="p"&gt;&lt;span class="pN"&gt;1123&lt;/span&gt;Domanassavedaniyaṃ, bhikkhave, phassaṃ paṭicca uppajjati domanassindriyaṃ. So dummanova samāno ‘dummanosmī’ti pajānāti. Tasseva domanassavedaniyassa phassassa nirodhā ‘yaṃ tajjaṃ vedayitaṃ domanassavedaniyaṃ phassaṃ paṭicca uppannaṃ domanassindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1124"&gt; &lt;div class="p"&gt;&lt;span class="pN"&gt;1124&lt;/span&gt;Upekkhāvedaniyaṃ, bhikkhave, phassaṃ paṭicca uppajjati upekkhindriyaṃ. So upekkhakova samāno ‘upekkhakosmī’ti pajānāti. Tasseva upekkhāvedaniyassa phassassa nirodhā ‘yaṃ tajjaṃ vedayitaṃ upekkhāvedaniyaṃ phassaṃ paṭicca uppannaṃ upekkhindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1125"&gt; &lt;div class="p"&gt;&lt;span class="pN"&gt;1125&lt;/span&gt;Seyyathāpi, bhikkhave, dvinnaṃ kaṭṭhānaṃ saṅghaṭṭanasamodhānā usmā jāyati, tejo abhinibbattati; tesaṃyeva kaṭṭhānaṃ nānābhāvāvinikkhepā yā tajjā usmā sā nirujjhati sā vūpasammati; evameva kho, bhikkhave, sukhavedaniyaṃ phassaṃ paṭicca uppajjati sukhindriyaṃ. So sukhitova samāno ‘sukhitosmī’ti pajānāti. Tasseva sukhavedaniyassa phassassa nirodhā ‘yaṃ tajjaṃ vedayitaṃ sukhavedaniyaṃ phassaṃ paṭicca uppajjati sukhindriyaṃ taṃ nirujjhati, taṃ vūpasammatī’ti pajānāti. &lt;/div&gt;&lt;/div&gt;&lt;div class="q" id="p_14S5_1126"&gt; &lt;div class="p"&gt;&lt;span class="pN"&gt;1126&lt;/span&gt;Dukkhavedaniyaṃ, bhikkhave, phassaṃ paṭicca…pe…  somanassavedaniyaṃ, bhikkhave, phassaṃ paṭicca…pe…  domanassavedaniyaṃ, bhikkhave, phassaṃ paṭicca…pe…  upekkhāvedaniyaṃ, bhikkhave, phassaṃ paṭicca uppajjati upekkhindriyaṃ. So upekkhakova samāno ‘upekkhakosmī’ti pajānāti. Tasseva upekkhāvedaniyassa phassassa nirodhā ‘yaṃ tajjaṃ vedayitaṃ upekkhāvedaniyaṃ phassaṃ paṭicca uppajjati upekkhindriyaṃ taṃ nirujjhati, taṃ vūpasammatī’ti pajānāti”. &lt;/div&gt;&lt;/div&gt;&lt;div class="CENTER" id="p_14S5_1127"&gt;&lt;span class="pN"&gt;1127&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274781" title="Go to previous page"&gt;&amp;lt;&amp;lt; 4.4.8 Tatiyavibhaṅgasutta&lt;/a&gt;&lt;a href="javascript:void(0)" onclick="upP()" id="upL" name="272826" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274783" title="Go to next page"&gt;4.4.10 Uppaṭipāṭikasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
