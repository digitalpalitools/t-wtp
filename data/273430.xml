<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/7"&gt;7 Saṃghabhedakakkhandhaka&lt;/a&gt; » &lt;a href="/tipitaka/4V/7/7.2"&gt;7.2 Dutiyabhāṇavāra&lt;/a&gt;&lt;/div&gt;&lt;div class="i"&gt;7.2.1 Pakāsanīyakamma&lt;/div&gt;&lt;div class=h&gt;Saṃghabhedakakkhandhaka&lt;/div&gt;&lt;div class=h&gt;Dutiyabhāṇavāra&lt;/div&gt;&lt;div class=h&gt;Pakāsanīyakamma&lt;/div&gt;&lt;div class="q" id="p_4V_1522"&gt; &lt;div class="divNumber"&gt;336.&lt;/div&gt; &lt;div class="p"&gt;&lt;span class="pN"&gt;1522&lt;/span&gt;Tena kho pana samayena bhagavā mahatiyā parisāya parivuto dhammaṃ desento nisinno hoti sarājikāya parisāya. Atha kho devadatto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “jiṇṇo dāni, bhante, bhagavā vuḍḍho mahallako addhagato vayoanuppatto. Appossukko dāni, bhante, bhagavā diṭṭhadhammasukhavihāraṃ anuyutto viharatu, mamaṃ bhikkhusaṃghaṃ nissajjatu. Ahaṃ bhikkhusaṃghaṃ pariharissāmī”ti. “Alaṃ, devadatta, mā te rucci bhikkhusaṃghaṃ pariharitun”ti. &lt;/div&gt;&lt;/div&gt;&lt;div class="q" id="p_4V_1523"&gt; &lt;div class="p"&gt;&lt;span class="pN"&gt;1523&lt;/span&gt;Dutiyampi kho devadatto…pe…  tatiyampi kho devadatto bhagavantaṃ etadavoca—  “jiṇṇo dāni, bhante, bhagavā vuḍḍho mahallako addhagato vayoanuppatto. Appossukko dāni, bhante, bhagavā diṭṭhadhammasukhavihāraṃ anuyutto viharatu, mamaṃ bhikkhusaṃghaṃ nissajjatu. Ahaṃ bhikkhusaṃghaṃ pariharissāmī”ti. &lt;/div&gt;&lt;/div&gt;&lt;div class="q" id="p_4V_1524"&gt; &lt;div class="p"&gt;&lt;span class="pN"&gt;1524&lt;/span&gt;“Sāriputtamoggallānānampi kho ahaṃ, devadatta, bhikkhusaṃghaṃ na nissajjeyyaṃ, kiṃ pana tuyhaṃ chavassa kheḷāsakassā”ti. Atha kho devadatto—  sarājikāya maṃ bhagavā parisāya kheḷāsakavādena apasādeti, sāriputtamoggallāneva ukkaṃsatīti—  kupito anattamano bhagavantaṃ abhivādetvā padakkhiṇaṃ katvā pakkāmi. Ayañcarahi devadattassa bhagavati paṭhamo āghāto ahosi. &lt;/div&gt;&lt;/div&gt;&lt;div class="q" id="p_4V_1525"&gt; &lt;div class="p"&gt;&lt;span class="pN"&gt;1525&lt;/span&gt;Atha kho bhagavā bhikkhū āmantesi—  “tena hi, bhikkhave, saṃgho devadattassa rājagahe pakāsanīyaṃ kammaṃ karotu—  ‘pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo’ti. Evañca pana, bhikkhave, kātabbaṃ. Byattena bhikkhunā paṭibalena saṃgho ñāpetabbo—  &lt;/div&gt;&lt;/div&gt;&lt;div class="q" id="p_4V_1526"&gt; &lt;div class="divNumber"&gt;337.&lt;/div&gt; &lt;div class="p"&gt;&lt;span class="pN"&gt;1526&lt;/span&gt;‘Suṇātu me, bhante, saṃgho. Yadi saṃghassa pattakallaṃ saṃgho devadattassa rājagahe pakāsanīyaṃ kammaṃ kareyya—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Esā ñatti. &lt;/div&gt;&lt;/div&gt;&lt;div class="q" id="p_4V_1527"&gt; &lt;div class="p"&gt;&lt;span class="pN"&gt;1527&lt;/span&gt;Suṇātu me, bhante, saṃgho. Saṃgho devadattassa rājagahe pakāsanīyaṃ kammaṃ karoti—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Yassāyasmato khamati devadattassa rājagahe pakāsanīyassa kammassa karaṇaṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati, yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti—  so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_4V_1528"&gt; &lt;div class="p"&gt;&lt;span class="pN"&gt;1528&lt;/span&gt;Kataṃ saṃghena devadattassa rājagahe pakāsanīyaṃ kammaṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_4V_1529"&gt; &lt;div class="divNumber"&gt;338.&lt;/div&gt; &lt;div class="p"&gt;&lt;span class="pN"&gt;1529&lt;/span&gt;Atha kho bhagavā āyasmantaṃ sāriputtaṃ āmantesi—  “tena hi tvaṃ, sāriputta, devadattaṃ rājagahe pakāsehī”ti. “Pubbe mayā, bhante, devadattassa rājagahe vaṇṇo bhāsito—  ‘mahiddhiko godhiputto, mahānubhāvo godhiputto’ti. Kathāhaṃ, bhante, devadattaṃ rājagahe pakāsemī”ti? “Nanu tayā, sāriputta, bhūtoyeva devadattassa rājagahe vaṇṇo bhāsito—  ‘mahiddhiko godhiputto, mahānubhāvo godhiputto’”ti? “Evaṃ, bhante”ti. “Evameva kho tvaṃ, sāriputta, bhūtaṃyeva devadattaṃ rājagahe pakāsehī”ti. “Evaṃ, bhante”ti kho āyasmā sāriputto bhagavato paccassosi. &lt;/div&gt;&lt;/div&gt;&lt;div class="q" id="p_4V_1530"&gt; &lt;div class="p"&gt;&lt;span class="pN"&gt;1530&lt;/span&gt;Atha kho bhagavā bhikkhū āmantesi—  “tena hi, bhikkhave, saṃgho sāriputtaṃ sammannatu devadattaṃ rājagahe pakāsetuṃ—  ‘pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo’ti. Evañca pana, bhikkhave, sammannitabbo. Paṭhamaṃ sāriputto yācitabbo. Yācitvā byattena bhikkhunā paṭibalena saṃgho ñāpetabbo—  &lt;/div&gt;&lt;/div&gt;&lt;div class="q" id="p_4V_1531"&gt; &lt;div class="p"&gt;&lt;span class="pN"&gt;1531&lt;/span&gt;‘Suṇātu me, bhante, saṃgho. Yadi saṃghassa pattakallaṃ, saṃgho āyasmantaṃ sāriputtaṃ sammanneyya devadattaṃ rājagahe pakāsetuṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Esā ñatti. &lt;/div&gt;&lt;/div&gt;&lt;div class="q" id="p_4V_1532"&gt; &lt;div class="p"&gt;&lt;span class="pN"&gt;1532&lt;/span&gt;Suṇātu me, bhante, saṃgho. Saṃgho āyasmantaṃ sāriputtaṃ sammannati devadattaṃ rājagahe pakāsetuṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati, yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Yassāyasmato khamati, āyasmato sāriputtassa sammuti devadattaṃ rājagahe pakāsetuṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati, yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti—  so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_4V_1533"&gt; &lt;div class="p"&gt;&lt;span class="pN"&gt;1533&lt;/span&gt;Sammato saṃghena āyasmā sāriputto devadattaṃ rājagahe pakāsetuṃ—  &lt;span class="smallFont"&gt;“&lt;/span&gt;pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo&lt;span class="smallFont"&gt;”&lt;/span&gt;ti. Khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_4V_1534"&gt; &lt;div class="p"&gt;&lt;span class="pN"&gt;1534&lt;/span&gt;Sammato ca āyasmā sāriputto sambahulehi bhikkhūhi saddhiṃ rājagahaṃ pavisitvā devadattaṃ rājagahe pakāsesi—  “pubbe devadattassa aññā pakati ahosi, idāni aññā pakati. Yaṃ devadatto kareyya kāyena vācāya, na tena buddho vā dhammo vā saṃgho vā daṭṭhabbo, devadattova tena daṭṭhabbo”ti. Tattha ye te manussā assaddhā appasannā dubbuddhino, te evamāhaṃsu—  “usūyakā ime samaṇā sakyaputtiyā devadattassa lābhasakkāraṃ usūyantī”ti. Ye pana te manussā saddhā pasannā paṇḍitā byattā buddhimanto, te evamāhaṃsu—  “na kho idaṃ orakaṃ bhavissati yathā bhagavā devadattaṃ rājagahe pakāsāpetī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272119" title="Go to previous page"&gt;&amp;lt;&amp;lt; 7.2 Dutiyabhāṇavāra&lt;/a&gt;&lt;a href="javascript:void(0)" onclick="upP()" id="upL" name="272119" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273431" title="Go to next page"&gt;7.2.2 Ajātasattukumāravatthu &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
