<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/5"&gt;5 Samathabheda&lt;/a&gt;&lt;/div&gt;&lt;div class="i"&gt;5.1 Adhikaraṇapariyāyavāra&lt;/div&gt;&lt;div class=h&gt;Samathabheda&lt;/div&gt;&lt;div class=h&gt;Adhikaraṇapariyāyavāra&lt;/div&gt;&lt;div class="q" id="p_5V_1237"&gt; &lt;div class="divNumber"&gt;292.&lt;/div&gt; &lt;div class="p"&gt;&lt;span class="pN"&gt;1237&lt;/span&gt;Vivādādhikaraṇassa—  kiṃ pubbaṅgamaṃ? Kati ṭhānāni? Kati vatthūni? Kati bhūmiyo? Kati hetū? Kati mūlāni? Katihākārehi vivadati? Vivādādhikaraṇaṃ katihi samathehi sammati? (1) &lt;/div&gt;&lt;/div&gt;&lt;div class="q" id="p_5V_1238"&gt; &lt;div class="p"&gt;&lt;span class="pN"&gt;1238&lt;/span&gt;Anuvādādhikaraṇassa—  kiṃ pubbaṅgamaṃ? Kati ṭhānāni? Kati vatthūni? Kati bhūmiyo? Kati hetū? Kati mūlāni? Katihākārehi anuvadati? Anuvādādhikaraṇaṃ katihi samathehi sammati? (2) &lt;/div&gt;&lt;/div&gt;&lt;div class="q" id="p_5V_1239"&gt; &lt;div class="p"&gt;&lt;span class="pN"&gt;1239&lt;/span&gt;Āpattādhikaraṇassa—  kiṃ pubbaṅgamaṃ? Kati ṭhānāni? Kati vatthūni? Kati bhūmiyo? Kati hetū? Kati mūlāni? Katihākārehi āpattiṃ āpajjati? Āpattādhikaraṇaṃ katihi samathehi sammati? (3) &lt;/div&gt;&lt;/div&gt;&lt;div class="q" id="p_5V_1240"&gt; &lt;div class="p"&gt;&lt;span class="pN"&gt;1240&lt;/span&gt;Kiccādhikaraṇassa—  kiṃ pubbaṅgamaṃ? Kati ṭhānāni? Kati vatthūni? Kati bhūmiyo? Kati hetū? Kati mūlāni? Katihākārehi kiccaṃ jāyati? Kiccādhikaraṇaṃ katihi samathehi sammati? (4) &lt;/div&gt;&lt;/div&gt;&lt;div class="q" id="p_5V_1241"&gt; &lt;div class="divNumber"&gt;293.&lt;/div&gt; &lt;div class="p"&gt;&lt;span class="pN"&gt;1241&lt;/span&gt;Vivādādhikaraṇassa kiṃ pubbaṅgamanti? Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo. Kati ṭhānānīti? Aṭṭhārasa bhedakaravatthūni ṭhānāni. Kati vatthūnīti? Aṭṭhārasa bhedakaravatthūni. Kati bhūmiyoti? Aṭṭhārasa bhedakaravatthūni bhūmiyo. Kati hetūti? Nava hetū—  tayo kusalahetū, tayo akusalahetū, tayo abyākatahetū. Kati mūlānīti? Dvādasa mūlāni. Katihākārehi vivadatīti? Dvīhākārehi vivadati—  dhammadiṭṭhi vā adhammadiṭṭhi vā. Vivādādhikaraṇaṃ katihi samathehi sammatīti? Vivādādhikaraṇaṃ dvīhi samathehi sammati—  sammukhāvinayena ca yebhuyyasikāya ca. (1) &lt;/div&gt;&lt;/div&gt;&lt;div class="q" id="p_5V_1242"&gt; &lt;div class="divNumber"&gt;294.&lt;/div&gt; &lt;div class="p"&gt;&lt;span class="pN"&gt;1242&lt;/span&gt;Anuvādādhikaraṇassa kiṃ pubbaṅgamanti? Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo. Kati ṭhānānīti? Catasso vipattiyo ṭhānāni. Kati vatthūnīti? Catasso vipattiyo vatthūni. Kati bhūmiyoti? Catasso vipattiyo bhūmiyo. Kati hetūti? Nava hetū—  tayo kusalahetū, tayo akusalahetū, tayo abyākatahetū. Kati mūlānīti? Cuddasa mūlāni. Katihākārehi anuvadatīti? Dvīhākārehi anuvadati—  vatthuto vā āpattito vā. Anuvādādhikaraṇaṃ katihi samathehi sammatīti? Anuvādādhikaraṇaṃ catūhi samathehi sammati—  sammukhāvinayena ca sativinayena ca amūḷhavinayena ca tassapāpiyasikāya ca. (2) &lt;/div&gt;&lt;/div&gt;&lt;div class="q" id="p_5V_1243"&gt; &lt;div class="divNumber"&gt;295.&lt;/div&gt; &lt;div class="p"&gt;&lt;span class="pN"&gt;1243&lt;/span&gt;Āpattādhikaraṇassa kiṃ pubbaṅgamanti? Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo. Kati ṭhānānīti? Satta āpattikkhandhā ṭhānāni. Kati vatthūnīti? Satta āpattikkhandhā vatthūni. Kati bhūmiyoti? Satta āpattikkhandhā bhūmiyo. Kati hetūti? Cha hetū—  tayo akusalahetū, tayo abyākatahetū. Kati mūlānīti? Cha āpattisamuṭṭhānāni mūlāni. Katihākārehi āpattiṃ āpajjatīti? Chahākārehi āpattiṃ āpajjati—  alajjitā, aññāṇatā, kukkuccapakatatā, akappiye kappiyasaññitā, kappiye akappiyasaññitā, satisammosā. Āpattādhikaraṇaṃ katihi samathehi sammatīti? Āpattādhikaraṇaṃ tīhi samathehi sammati—  sammukhāvinayena ca paṭiññātakaraṇena ca, sammukhāvinayena ca tiṇavatthārakena ca. (3) &lt;/div&gt;&lt;/div&gt;&lt;div class="q" id="p_5V_1244"&gt; &lt;div class="divNumber"&gt;296.&lt;/div&gt; &lt;div class="p"&gt;&lt;span class="pN"&gt;1244&lt;/span&gt;Kiccādhikaraṇassa kiṃ pubbaṅgamanti? Lobho pubbaṅgamo, doso pubbaṅgamo, moho pubbaṅgamo, alobho pubbaṅgamo, adoso pubbaṅgamo, amoho pubbaṅgamo. Kati ṭhānānīti? Cattāri kammāni ṭhānāni. Kati vatthūnīti? Cattāri kammāni vatthūni. Kati bhūmiyoti? Cattāri kammāni bhūmiyo. Kati hetūti? Nava hetū—  tayo kusalahetū, tayo akusalahetū, tayo abyākatahetū. Kati mūlānīti? Ekaṃ mūlaṃ—  saṃgho. Katihākārehi kiccaṃ jāyatīti? Dvīhākārehi kiccaṃ jāyati—  ñattito vā apalokanato vā. Kiccādhikaraṇaṃ katihi samathehi sammatīti? Kiccādhikaraṇaṃ ekena samathena sammati—  sammukhāvinayena. (4) &lt;/div&gt;&lt;/div&gt;&lt;div class="q" id="p_5V_1245"&gt; &lt;div class="p"&gt;&lt;span class="pN"&gt;1245&lt;/span&gt;Kati samathā? Satta samathā. Sammukhāvinayo, sativinayo, amūḷhavinayo, paṭiññātakaraṇaṃ, yebhuyyasikā, tassapāpiyasikā, tiṇavatthārako—  ime satta samathā. &lt;/div&gt;&lt;/div&gt;&lt;div class="q" id="p_5V_1246"&gt; &lt;div class="p"&gt;&lt;span class="pN"&gt;1246&lt;/span&gt;Siyā ime satta samathā dasa samathā honti, dasa samathā satta samathā honti vatthuvasena pariyāyena? Siyāti. &lt;/div&gt;&lt;/div&gt;&lt;div class="q" id="p_5V_1247"&gt; &lt;div class="p"&gt;&lt;span class="pN"&gt;1247&lt;/span&gt;Kathañca siyā? Vivādādhikaraṇassa dve samathā, anuvādādhikaraṇassa cattāro samathā, āpattādhikaraṇassa tayo samathā, kiccādhikaraṇassa eko samatho. Evaṃ ime satta samathā dasa samathā honti, dasa samathā satta samathā honti vatthuvasena pariyāyena. &lt;/div&gt;&lt;/div&gt;&lt;div class="CENTER" id="p_5V_1248"&gt;&lt;span class="pN"&gt;1248&lt;/span&gt;Pariyāyavāro niṭṭhito chaṭṭho.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271629" title="Go to previous page"&gt;&amp;lt;&amp;lt; 5 Samathabheda&lt;/a&gt;&lt;a href="javascript:void(0)" onclick="upP()" id="upL" name="271629" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272166" title="Go to next page"&gt;5.2 Sādhāraṇavāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
