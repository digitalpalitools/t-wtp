<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/12S2"&gt;12S2 Nidānavaggasaṃyuttapāḷi&lt;/a&gt; » &lt;a href="/tipitaka/12S2/1"&gt;1 Nidānasaṃyutta&lt;/a&gt; » &lt;a href="/tipitaka/12S2/1/1.5"&gt;1.5 Gahapativagga&lt;/a&gt;&lt;/div&gt;&lt;div class="i"&gt;1.5.3 Dukkhasutta&lt;/div&gt;&lt;div class=h&gt;Nidānasaṃyutta&lt;/div&gt;&lt;div class=h&gt;Gahapativagga&lt;/div&gt;&lt;div class=h&gt;Dukkhasutta&lt;/div&gt;&lt;div class="q" id="p_12S2_313"&gt; &lt;div class="divNumber"&gt;43.&lt;/div&gt; &lt;div class="p"&gt;&lt;span class="pN"&gt;313&lt;/span&gt;Sāvatthiyaṃ viharati. “Dukkhassa, bhikkhave, samudayañca atthaṅgamañca desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—  &lt;/div&gt;&lt;/div&gt;&lt;div class="q" id="p_12S2_314"&gt; &lt;div class="p"&gt;&lt;span class="pN"&gt;314&lt;/span&gt;“Katamo ca, bhikkhave, dukkhassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo. &lt;/div&gt;&lt;/div&gt;&lt;div class="q" id="p_12S2_315"&gt; &lt;div class="p"&gt;&lt;span class="pN"&gt;315&lt;/span&gt;Sotañca paṭicca sadde ca uppajjati sotaviññāṇaṃ…pe…  ghānañca paṭicca gandhe ca…pe…  jivhañca paṭicca rase ca…pe…  kāyañca paṭicca phoṭṭhabbe ca…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo. &lt;/div&gt;&lt;/div&gt;&lt;div class="q" id="p_12S2_316"&gt; &lt;div class="p"&gt;&lt;span class="pN"&gt;316&lt;/span&gt;Katamo ca, bhikkhave, dukkhassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo. &lt;/div&gt;&lt;/div&gt;&lt;div class="q" id="p_12S2_317"&gt; &lt;div class="p"&gt;&lt;span class="pN"&gt;317&lt;/span&gt;Sotañca paṭicca sadde ca uppajjati sotaviññāṇaṃ…pe…  ghānañca paṭicca gandhe ca…pe…  jivhañca paṭicca rase ca…pe…  kāyañca paṭicca phoṭṭhabbe ca…pe…  manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo”ti. &lt;/div&gt;&lt;/div&gt;&lt;div class="CENTER" id="p_12S2_318"&gt;&lt;span class="pN"&gt;318&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273927" title="Go to previous page"&gt;&amp;lt;&amp;lt; 1.5.2 Dutiyapañcaverabhayasutta&lt;/a&gt;&lt;a href="javascript:void(0)" onclick="upP()" id="upL" name="272719" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273929" title="Go to next page"&gt;1.5.4 Lokasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
