<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.2"&gt;1.4.2 Kosiyavagga&lt;/a&gt;&lt;/div&gt;&lt;div class="i"&gt;1.4.2.6 Eḷakalomasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Kosiyavagga&lt;/div&gt;&lt;div class=h&gt;Eḷakalomasikkhāpada&lt;/div&gt;&lt;div class="q" id="p_1V_2176"&gt;&lt;div class="divNumber"&gt;571.&lt;/div&gt;&lt;div class="p"&gt;&lt;span class="pN"&gt;2176&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa bhikkhuno kosalesu janapade sāvatthiṃ gacchantassa antarāmagge eḷakalomāni uppajjiṃsu. Atha kho so bhikkhu tāni eḷakalomāni uttarāsaṅgena bhaṇḍikaṃ bandhitvā agamāsi. Manussā taṃ bhikkhuṃ passitvā uppaṇḍesuṃ—  “kittakena te, bhante, kītāni? Kittako udayo bhavissatī”ti? So bhikkhu tehi manussehi uppaṇḍiyamāno maṅku ahosi. Atha kho so bhikkhu sāvatthiṃ gantvā tāni eḷakalomāni ṭhitakova āsumbhi. Bhikkhū taṃ bhikkhuṃ etadavocuṃ—  “kissa tvaṃ, āvuso, imāni eḷakalomāni ṭhitakova āsumbhasī”ti? “Tathā hi panāhaṃ, āvuso, imesaṃ eḷakalomānaṃ kāraṇā manussehi uppaṇḍito”ti. “Kīva dūrato pana tvaṃ, āvuso, imāni eḷakalomāni āharī”ti? “Atirekatiyojanaṃ, āvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu atirekatiyojanaṃ eḷakalomāni āharissatī”ti.&lt;/div&gt;&lt;/div&gt;&lt;div class="q" id="p_1V_2177"&gt;&lt;div class="p"&gt;&lt;span class="pN"&gt;2177&lt;/span&gt;Atha kho te bhikkhū taṃ bhikkhuṃ anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tvaṃ, bhikkhu, atirekatiyojanaṃ eḷakalomāni āharī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, atirekatiyojanaṃ eḷakalomāni āharissasi. Netaṃ moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_2178"&gt;&lt;div class="divNumber"&gt;572.&lt;/div&gt;&lt;div class="p"&gt;&lt;span class="pN"&gt;2178&lt;/span&gt;&lt;span class="bold"&gt;“Bhikkhuno paneva addhānamaggappaṭipannassa eḷakalomāni uppajjeyyuṃ. Ākaṅkhamānena bhikkhunā paṭiggahetabbāni. Paṭiggahetvā tiyojanaparamaṃ sahatthā haritabbāni, asante hārake. Tato ce uttari hareyya, asantepi hārake, nissaggiyaṃ pācittiyan”&lt;/span&gt;ti. (&lt;span class="italic"&gt;16&lt;/span&gt;:&lt;span class="bold"&gt;35&lt;/span&gt;)&lt;/div&gt;&lt;/div&gt;&lt;div class="q" id="p_1V_2179"&gt;&lt;div class="divNumber"&gt;573.&lt;/div&gt;&lt;div class="p"&gt;&lt;span class="pN"&gt;2179&lt;/span&gt;&lt;span class="bold"&gt;Bhikkhuno paneva addhānamaggappaṭipannassā&lt;/span&gt;ti panthaṃ gacchantassa.&lt;/div&gt;&lt;/div&gt;&lt;div class="q" id="p_1V_2180"&gt;&lt;div class="p"&gt;&lt;span class="pN"&gt;2180&lt;/span&gt;&lt;span class="bold"&gt;Eḷakalomāni uppajjeyyun&lt;/span&gt;ti uppajjeyyuṃ saṃghato vā gaṇato vā ñātito vā mittato vā paṃsukūlaṃ vā attano vā dhanena.&lt;/div&gt;&lt;/div&gt;&lt;div class="q" id="p_1V_2181"&gt;&lt;div class="p"&gt;&lt;span class="pN"&gt;2181&lt;/span&gt;&lt;span class="bold"&gt;Ākaṅkhamānenā&lt;/span&gt;ti icchamānena paṭiggahetabbāni.&lt;/div&gt;&lt;/div&gt;&lt;div class="q" id="p_1V_2182"&gt;&lt;div class="p"&gt;&lt;span class="pN"&gt;2182&lt;/span&gt;&lt;span class="bold"&gt;Paṭiggahetvā tiyojanaparamaṃ sahatthā haritabbānī&lt;/span&gt;ti tiyojanaparamatā sahatthā haritabbāni.&lt;/div&gt;&lt;/div&gt;&lt;div class="q" id="p_1V_2183"&gt;&lt;div class="p"&gt;&lt;span class="pN"&gt;2183&lt;/span&gt;&lt;span class="bold"&gt;Asante hārake&lt;/span&gt;ti nāñño koci hārako hoti itthī vā puriso vā gahaṭṭho vā pabbajito vā.&lt;/div&gt;&lt;/div&gt;&lt;div class="q" id="p_1V_2184"&gt;&lt;div class="p"&gt;&lt;span class="pN"&gt;2184&lt;/span&gt;&lt;span class="bold"&gt;Tato ce uttari hareyya, asantepi hārake&lt;/span&gt;ti paṭhamaṃ pādaṃ tiyojanaṃ atikkāmeti, āpatti dukkaṭassa. Dutiyaṃ pādaṃ atikkāmeti, nissaggiyaṃ pācittiyaṃ. Antotiyojane ṭhito bahitiyojanaṃ pāteti, nissaggiyaṃ pācittiyaṃ. Aññassa yāne vā bhaṇḍe vā ajānantassa pakkhipitvā tiyojanaṃ atikkāmeti, nissaggiyāni honti. Nissajjitabbāni saṃghassa vā gaṇassa vā puggalassa vā. Evañca pana, bhikkhave, nissajjitabbāni…pe…  “imāni me, bhante, eḷakalomāni tiyojanaṃ atikkāmitāni nissaggiyāni. Imānāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_2185"&gt;&lt;div class="divNumber"&gt;574.&lt;/div&gt;&lt;div class="p"&gt;&lt;span class="pN"&gt;2185&lt;/span&gt;Atirekatiyojane atirekasaññī atikkāmeti, nissaggiyaṃ pācittiyaṃ. Atirekatiyojane vematiko atikkāmeti, nissaggiyaṃ pācittiyaṃ. Atirekatiyojane ūnakasaññī atikkāmeti, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2186"&gt;&lt;div class="p"&gt;&lt;span class="pN"&gt;2186&lt;/span&gt;Ūnakatiyojane atirekasaññī, āpatti dukkaṭassa. Ūnakatiyojane vematiko, āpatti dukkaṭassa. Ūnakatiyojane ūnakasaññī, anāpatti.&lt;/div&gt;&lt;/div&gt;&lt;div class="q" id="p_1V_2187"&gt;&lt;div class="divNumber"&gt;575.&lt;/div&gt;&lt;div class="p"&gt;&lt;span class="pN"&gt;2187&lt;/span&gt;Anāpatti—  tiyojanaṃ harati, ūnakatiyojanaṃ harati, tiyojanaṃ haratipi, paccāharatipi, tiyojanaṃ vāsādhippāyo gantvā tato paraṃ harati, acchinnaṃ paṭilabhitvā harati, nissaṭṭhaṃ paṭilabhitvā harati, aññaṃ harāpeti katabhaṇḍaṃ, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_2188"&gt;&lt;span class="pN"&gt;2188&lt;/span&gt;Eḷakalomasikkhāpadaṃ niṭṭhitaṃ chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276424" title="Go to previous page"&gt;&amp;lt;&amp;lt; 1.4.2.5 Nisīdanasanthatasikkhāpada&lt;/a&gt;&lt;a href="javascript:void(0)" onclick="upP()" id="upL" name="273228" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276426" title="Go to next page"&gt;1.4.2.7 Eḷakalomadhovāpanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
