<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/5"&gt;5 Janavasabhasutta&lt;/a&gt;&lt;/div&gt;&lt;div class="i"&gt;5.7 Tividhaokāsādhigama&lt;/div&gt;&lt;div class=h&gt;Janavasabhasutta&lt;/div&gt;&lt;div class=h&gt;Tividhaokāsādhigama&lt;/div&gt;&lt;div class="q" id="p_7D_633"&gt; &lt;div class="divNumber"&gt;288.&lt;/div&gt; &lt;div class="p"&gt;&lt;span class="pN"&gt;633&lt;/span&gt;&lt;span class="smallFont"&gt;“&lt;/span&gt;Taṃ kiṃ maññanti, bhonto devā tāvatiṃsā, yāvañcidaṃ tena bhagavatā jānatā passatā arahatā sammāsambuddhena tayo okāsādhigamā anubuddhā sukhassādhigamāya. Katame tayo? Idha bho ekacco saṃsaṭṭho viharati kāmehi saṃsaṭṭho akusalehi dhammehi. So aparena samayena ariyadhammaṃ suṇāti, yoniso manasi karoti, dhammānudhammaṃ paṭipajjati. So ariyadhammassavanaṃ āgamma yonisomanasikāraṃ dhammānudhammappaṭipattiṃ asaṃsaṭṭho viharati kāmehi asaṃsaṭṭho akusalehi dhammehi. Tassa asaṃsaṭṭhassa kāmehi asaṃsaṭṭhassa akusalehi dhammehi uppajjati sukhaṃ, sukhā bhiyyo somanassaṃ. Seyyathāpi, bho, pamudā pāmojjaṃ jāyetha; evameva kho, bho, asaṃsaṭṭhassa kāmehi asaṃsaṭṭhassa akusalehi dhammehi uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammāsambuddhena paṭhamo okāsādhigamo anubuddho sukhassādhigamāya. &lt;/div&gt;&lt;/div&gt;&lt;div class="q" id="p_7D_634"&gt; &lt;div class="p"&gt;&lt;span class="pN"&gt;634&lt;/span&gt;Puna caparaṃ, bho, idhekaccassa oḷārikā kāyasaṅkhārā appaṭippassaddhā honti, oḷārikā vacīsaṅkhārā appaṭippassaddhā honti, oḷārikā cittasaṅkhārā appaṭippassaddhā honti. So aparena samayena ariyadhammaṃ suṇāti, yoniso manasi karoti, dhammānudhammaṃ paṭipajjati. Tassa ariyadhammassavanaṃ āgamma yonisomanasikāraṃ dhammānudhammappaṭipattiṃ oḷārikā kāyasaṅkhārā paṭippassambhanti, oḷārikā vacīsaṅkhārā paṭippassambhanti, oḷārikā cittasaṅkhārā paṭippassambhanti. Tassa oḷārikānaṃ kāyasaṅkhārānaṃ paṭippassaddhiyā oḷārikānaṃ vacīsaṅkhārānaṃ paṭippassaddhiyā oḷārikānaṃ cittasaṅkhārānaṃ paṭippassaddhiyā uppajjati sukhaṃ, sukhā bhiyyo somanassaṃ. Seyyathāpi, bho, pamudā pāmojjaṃ jāyetha; evameva kho bho oḷārikānaṃ kāyasaṅkhārānaṃ paṭippassaddhiyā oḷārikānaṃ vacīsaṅkhārānaṃ paṭippassaddhiyā oḷārikānaṃ cittasaṅkhārānaṃ paṭippassaddhiyā uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammāsambuddhena dutiyo okāsādhigamo anubuddho sukhassādhigamāya. &lt;/div&gt;&lt;/div&gt;&lt;div class="q" id="p_7D_635"&gt; &lt;div class="p"&gt;&lt;span class="pN"&gt;635&lt;/span&gt;Puna caparaṃ, bho, idhekacco &lt;span class="smallFont"&gt;‘&lt;/span&gt;idaṃ kusalan&lt;span class="smallFont"&gt;’&lt;/span&gt;ti yathābhūtaṃ nappajānāti, &lt;span class="smallFont"&gt;‘&lt;/span&gt;idaṃ akusalan&lt;span class="smallFont"&gt;’&lt;/span&gt;ti yathābhūtaṃ nappajānāti. &lt;span class="smallFont"&gt;‘&lt;/span&gt;Idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇhasukkasappaṭibhāgan&lt;span class="smallFont"&gt;’&lt;/span&gt;ti yathābhūtaṃ nappajānāti. So aparena samayena ariyadhammaṃ suṇāti, yoniso manasi karoti, dhammānudhammaṃ paṭipajjati. So ariyadhammassavanaṃ āgamma yonisomanasikāraṃ dhammānudhammappaṭipattiṃ, &lt;span class="smallFont"&gt;‘&lt;/span&gt;idaṃ kusalan&lt;span class="smallFont"&gt;’&lt;/span&gt;ti yathābhūtaṃ pajānāti, &lt;span class="smallFont"&gt;‘&lt;/span&gt;idaṃ akusalan&lt;span class="smallFont"&gt;’&lt;/span&gt;ti yathābhūtaṃ pajānāti. &lt;span class="smallFont"&gt;‘&lt;/span&gt;Idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇhasukkasappaṭibhāgan&lt;span class="smallFont"&gt;’&lt;/span&gt;ti yathābhūtaṃ pajānāti. Tassa evaṃ jānato evaṃ passato avijjā pahīyati, vijjā uppajjati. Tassa avijjāvirāgā vijjuppādā uppajjati sukhaṃ, sukhā bhiyyo somanassaṃ. Seyyathāpi, bho, pamudā pāmojjaṃ jāyetha; evameva kho, bho, avijjāvirāgā vijjuppādā uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammāsambuddhena tatiyo okāsādhigamo anubuddho sukhassādhigamāya. Ime kho, bho, tena bhagavatā jānatā passatā arahatā sammāsambuddhena tayo okāsādhigamā anubuddhā sukhassādhigamāyā&lt;span class="smallFont"&gt;”&lt;/span&gt;ti. Imamatthaṃ, bhante, brahmā sanaṅkumāro bhāsittha, imamatthaṃ, bhante, brahmā sanaṅkumāro bhāsitvā deve tāvatiṃse āmantesi—  &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272397" title="Go to previous page"&gt;&amp;lt;&amp;lt; 5.6 Bhāvitaiddhipāda&lt;/a&gt;&lt;a href="javascript:void(0)" onclick="upP()" id="upL" name="271663" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272399" title="Go to next page"&gt;5.8 Catusatipaṭṭhāna &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
