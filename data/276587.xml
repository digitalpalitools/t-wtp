<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.7"&gt;1.7 Sekhiyakaṇḍa&lt;/a&gt; » &lt;a href="/tipitaka/2V/1/1.7/1.7.6"&gt;1.7.6 Surusuruvagga&lt;/a&gt;&lt;/div&gt;&lt;div class="i"&gt;1.7.6.6 Sasitthakasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Sekhiyakaṇḍa&lt;/div&gt;&lt;div class=h&gt;Surusuruvagga&lt;/div&gt;&lt;div class=h&gt;Sasitthakasikkhāpada&lt;/div&gt;&lt;div class="q" id="p_2V_1966"&gt;&lt;div class="divNumber"&gt;632.&lt;/div&gt;&lt;div class="p"&gt;&lt;span class="pN"&gt;1966&lt;/span&gt;Tena samayena buddho bhagavā bhaggesu viharati susumāragire bhesakaḷāvane migadāye. Tena kho pana samayena bhikkhū kokanade pāsāde sasitthakaṃ pattadhovanaṃ antaraghare chaḍḍenti. Manussā ujjhāyanti khiyyanti vipācenti— “kathañhi nāma samaṇā sakyaputtiyā sasitthakaṃ pattadhovanaṃ antaraghare chaḍḍessanti, seyyathāpi gihī kāmabhogino”ti.&lt;/div&gt;&lt;/div&gt;&lt;div class="q" id="p_2V_1967"&gt;&lt;div class="p"&gt;&lt;span class="pN"&gt;1967&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū sasitthakaṃ pattadhovanaṃ antaraghare chaḍḍessantī”ti…pe… “saccaṃ kira, bhikkhave, bhikkhū sasitthakaṃ pattadhovanaṃ antaraghare chaḍḍentī”ti? “Saccaṃ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā sasitthakaṃ pattadhovanaṃ antaraghare chaḍḍessanti. Netaṃ, bhikkhave, appasannānaṃ vā pasādāya…pe… evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1968"&gt;&lt;div class="p"&gt;&lt;span class="pN"&gt;1968&lt;/span&gt;&lt;span class="bold"&gt;“Na sasitthakaṃ pattadhovanaṃ antaraghare chaḍḍessāmīti sikkhā karaṇīyā”&lt;/span&gt;ti. (&lt;span class="italic"&gt;56&lt;/span&gt;:&lt;span class="bold"&gt;201&lt;/span&gt;)&lt;/div&gt;&lt;/div&gt;&lt;div class="q" id="p_2V_1969"&gt;&lt;div class="p"&gt;&lt;span class="pN"&gt;1969&lt;/span&gt;Na sasitthakaṃ pattadhovanaṃ antaraghare chaḍḍetabbaṃ. Yo anādariyaṃ paṭicca sasitthakaṃ pattadhovanaṃ antaraghare chaḍḍeti, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1970"&gt;&lt;div class="p"&gt;&lt;span class="pN"&gt;1970&lt;/span&gt;Anāpatti— asañcicca, assatiyā, ajānantassa, gilānassa, uddharitvā vā bhinditvā vā paṭiggahe vā nīharitvā vā chaḍḍeti, āpadāsu, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1971"&gt;&lt;span class="pN"&gt;1971&lt;/span&gt;Chaṭṭhasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276586" title="Go to previous page"&gt;&amp;lt;&amp;lt; 1.7.6.5 Sāmisasikkhāpada&lt;/a&gt;&lt;a href="javascript:void(0)" onclick="upP()" id="upL" name="273248" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276588" title="Go to next page"&gt;1.7.6.7 Chattapāṇisikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
