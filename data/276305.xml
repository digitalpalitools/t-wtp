<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/17A8"&gt;17A8 Aṭṭhakanipātapāḷi&lt;/a&gt; » &lt;a href="/tipitaka/17A8/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/17A8/1/1.1"&gt;1.1 Mettāvagga&lt;/a&gt;&lt;/div&gt;&lt;div class="i"&gt;1.1.8 Uttaravipattisutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Mettāvagga&lt;/div&gt;&lt;div class=h&gt;Uttaravipattisutta&lt;/div&gt;&lt;div class="q" id="p_17A8_56"&gt; &lt;div class="divNumber"&gt;8.&lt;/div&gt; &lt;div class="p"&gt;&lt;span class="pN"&gt;56&lt;/span&gt;Ekaṃ samayaṃ āyasmā uttaro mahisavatthusmiṃ viharati saṅkheyyake pabbate vaṭajālikāyaṃ. Tatra kho āyasmā uttaro bhikkhū āmantesi—  “sādhāvuso, bhikkhu kālena kālaṃ attavipattiṃ paccavekkhitā hoti. Sādhāvuso, bhikkhu kālena kālaṃ paravipattiṃ paccavekkhitā hoti. Sādhāvuso, bhikkhu kālena kālaṃ attasampattiṃ paccavekkhitā hoti. Sādhāvuso, bhikkhu kālena kālaṃ parasampattiṃ paccavekkhitā hotī”ti. &lt;/div&gt;&lt;/div&gt;&lt;div class="q" id="p_17A8_57"&gt; &lt;div class="p"&gt;&lt;span class="pN"&gt;57&lt;/span&gt;Tena kho pana samayena vessavaṇo mahārājā uttarāya disāya dakkhiṇaṃ disaṃ gacchati kenacideva karaṇīyena. Assosi kho vessavaṇo mahārājā āyasmato uttarassa mahisavatthusmiṃ saṅkheyyake pabbate vaṭajālikāyaṃ bhikkhūnaṃ evaṃ dhammaṃ desentassa—  “sādhāvuso, bhikkhu kālena kālaṃ attavipattiṃ paccavekkhitā hoti. Sādhāvuso, bhikkhu kālena kālaṃ paravipattiṃ paccavekkhitā hoti. Sādhāvuso, bhikkhu kālena kālaṃ attasampattiṃ paccavekkhitā hoti. Sādhāvuso, bhikkhu kālena kālaṃ parasampattiṃ paccavekkhitā hotī”ti. &lt;/div&gt;&lt;/div&gt;&lt;div class="q" id="p_17A8_58"&gt; &lt;div class="p"&gt;&lt;span class="pN"&gt;58&lt;/span&gt;Atha kho vessavaṇo mahārājā—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ mahisavatthusmiṃ saṅkheyyake pabbate vaṭajālikāyaṃ antarahito devesu tāvatiṃsesu pāturahosi. Atha kho vessavaṇo mahārājā yena sakko devānamindo tenupasaṅkami; upasaṅkamitvā sakkaṃ devānamindaṃ etadavoca—  “yagghe, mārisa, jāneyyāsi. Eso āyasmā uttaro mahisavatthusmiṃ saṅkheyyake pabbate vaṭajālikāyaṃ bhikkhūnaṃ evaṃ dhammaṃ deseti—  ‘sādhāvuso, bhikkhu kālena kālaṃ attavipattiṃ paccavekkhitā hoti. Sādhāvuso, bhikkhu kālena kālaṃ paravipattiṃ…pe…  attasampattiṃ…  parasampattiṃ paccavekkhitā hotī’”ti. &lt;/div&gt;&lt;/div&gt;&lt;div class="q" id="p_17A8_59"&gt; &lt;div class="p"&gt;&lt;span class="pN"&gt;59&lt;/span&gt;Atha kho sakko devānamindo seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ devesu tāvatiṃsesu antarahito mahisavatthusmiṃ saṅkheyyake pabbate vaṭajālikāyaṃ āyasmato uttarassa sammukhe pāturahosi. Atha kho sakko devānamindo yenāyasmā uttaro tenupasaṅkami; upasaṅkamitvā āyasmantaṃ uttaraṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo āyasmantaṃ uttaraṃ etadavoca—  &lt;/div&gt;&lt;/div&gt;&lt;div class="q" id="p_17A8_60"&gt; &lt;div class="p"&gt;&lt;span class="pN"&gt;60&lt;/span&gt;“Saccaṃ kira, bhante, āyasmā uttaro bhikkhūnaṃ evaṃ dhammaṃ desesi—  ‘sādhāvuso, bhikkhu kālena kālaṃ attavipattiṃ paccavekkhitā hoti, sādhāvuso, bhikkhu kālena kālaṃ paravipattiṃ…pe…  attasampattiṃ…  parasampattiṃ paccavekkhitā hotī’”ti? “Evaṃ, devānamindā”ti. “Kiṃ panidaṃ, bhante, āyasmato uttarassa sakaṃ paṭibhānaṃ, udāhu tassa bhagavato vacanaṃ arahato sammāsambuddhassā”ti? “Tena hi, devānaminda, upamaṃ te karissāmi. Upamāya midhekacce viññū purisā bhāsitassa atthaṃ ājānanti. &lt;/div&gt;&lt;/div&gt;&lt;div class="q" id="p_17A8_61"&gt; &lt;div class="p"&gt;&lt;span class="pN"&gt;61&lt;/span&gt;Seyyathāpi, devānaminda, gāmassa vā nigamassa vā avidūre mahādhaññarāsi. Tato mahājanakāyo dhaññaṃ āhareyya—  kājehipi piṭakehipi ucchaṅgehipi añjalīhipi. Yo nu kho, devānaminda, taṃ mahājanakāyaṃ upasaṅkamitvā evaṃ puccheyya—  ‘kuto imaṃ dhaññaṃ āharathā’ti, kathaṃ byākaramāno nu kho, devānaminda, so mahājanakāyo sammā byākaramāno byākareyyā”ti? “‘Amumhā mahādhaññarāsimhā āharāmā’ti kho, bhante, so mahājanakāyo sammā byākaramāno byākareyyā”ti. “Evamevaṃ kho, devānaminda, yaṃ kiñci subhāsitaṃ sabbaṃ taṃ tassa bhagavato vacanaṃ arahato sammāsambuddhassa. Tato upādāyupādāya mayaṃ caññe ca bhaṇāmā”ti. &lt;/div&gt;&lt;/div&gt;&lt;div class="q" id="p_17A8_62"&gt; &lt;div class="p"&gt;&lt;span class="pN"&gt;62&lt;/span&gt;“Acchariyaṃ, bhante, abbhutaṃ bhante. Yāva subhāsitañcidaṃ āyasmatā uttarena—  ‘yaṃ kiñci subhāsitaṃ sabbaṃ taṃ tassa bhagavato vacanaṃ arahato sammāsambuddhassa. Tato upādāyupādāya mayañcaññe ca bhaṇāmā’ti. Ekamidaṃ, bhante uttara, samayaṃ bhagavā rājagahe viharati gijjhakūṭe pabbate acirapakkante devadatte. Tatra kho bhagavā devadattaṃ ārabbha bhikkhū āmantesi—  &lt;/div&gt;&lt;/div&gt;&lt;div class="q" id="p_17A8_63"&gt; &lt;div class="p"&gt;&lt;span class="pN"&gt;63&lt;/span&gt;‘Sādhu, bhikkhave, bhikkhu kālena kālaṃ attavipattiṃ paccavekkhitā hoti. Sādhu, bhikkhave, bhikkhu kālena kālaṃ paravipattiṃ…pe…  attasampattiṃ…  parasampattiṃ paccavekkhitā hoti. Aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi aṭṭhahi? Lābhena hi, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho; alābhena, bhikkhave…pe…  yasena, bhikkhave…  ayasena, bhikkhave…  sakkārena, bhikkhave…  asakkārena, bhikkhave…  pāpicchatāya, bhikkhave…  pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. &lt;/div&gt;&lt;/div&gt;&lt;div class="q" id="p_17A8_64"&gt; &lt;div class="p"&gt;&lt;span class="pN"&gt;64&lt;/span&gt;Sādhu, bhikkhave, bhikkhu uppannaṃ lābhaṃ abhibhuyya abhibhuyya vihareyya; uppannaṃ alābhaṃ…pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya. &lt;/div&gt;&lt;/div&gt;&lt;div class="q" id="p_17A8_65"&gt; &lt;div class="p"&gt;&lt;span class="pN"&gt;65&lt;/span&gt;Kiñca, bhikkhave, bhikkhu atthavasaṃ paṭicca uppannaṃ lābhaṃ abhibhuyya abhibhuyya vihareyya; uppannaṃ alābhaṃ…pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya? &lt;/div&gt;&lt;/div&gt;&lt;div class="q" id="p_17A8_66"&gt; &lt;div class="p"&gt;&lt;span class="pN"&gt;66&lt;/span&gt;Yaṃ hissa, bhikkhave, uppannaṃ lābhaṃ anabhibhuyya viharato uppajjeyyuṃ āsavā vighātapariḷāhā, uppannaṃ lābhaṃ abhibhuyya viharato evaṃsa te āsavā vighātapariḷāhā na honti. Yaṃ hissa, bhikkhave, uppannaṃ alābhaṃ…pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ anabhibhuyya viharato uppajjeyyuṃ āsavā vighātapariḷāhā, uppannaṃ pāpamittataṃ abhibhuyya viharato evaṃsa te āsavā vighātapariḷāhā na honti. Idaṃ kho, bhikkhave, bhikkhu atthavasaṃ paṭicca uppannaṃ lābhaṃ abhibhuyya abhibhuyya vihareyya; uppannaṃ alābhaṃ…pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya vihareyya. &lt;/div&gt;&lt;/div&gt;&lt;div class="q" id="p_17A8_67"&gt; &lt;div class="p"&gt;&lt;span class="pN"&gt;67&lt;/span&gt;Tasmātiha, bhikkhave, evaṃ sikkhitabbaṃ—  &lt;span class="smallFont"&gt;“&lt;/span&gt;uppannaṃ lābhaṃ abhibhuyya abhibhuyya viharissāma, uppannaṃ alābhaṃ…pe…  uppannaṃ yasaṃ…  uppannaṃ ayasaṃ…  uppannaṃ sakkāraṃ…  uppannaṃ asakkāraṃ…  uppannaṃ pāpicchataṃ…  uppannaṃ pāpamittataṃ abhibhuyya abhibhuyya viharissāmā&lt;span class="smallFont"&gt;”&lt;/span&gt;ti. Evañhi vo, bhikkhave, sikkhitabban’ti. &lt;/div&gt;&lt;/div&gt;&lt;div class="q" id="p_17A8_68"&gt; &lt;div class="p"&gt;&lt;span class="pN"&gt;68&lt;/span&gt;Ettāvatā, bhante uttara, manussesu catasso parisā—  bhikkhū, bhikkhuniyo, upāsakā, upāsikāyo. Nāyaṃ dhammapariyāyo kismiñci upaṭṭhito. Uggaṇhatu, bhante, āyasmā uttaro imaṃ dhammapariyāyaṃ. Pariyāpuṇātu, bhante, āyasmā uttaro imaṃ dhammapariyāyaṃ. Dhāretu, bhante, āyasmā uttaro imaṃ dhammapariyāyaṃ. Atthasaṃhito ayaṃ, bhante, dhammapariyāyo ādibrahmacariyako”ti. &lt;/div&gt;&lt;/div&gt;&lt;div class="CENTER" id="p_17A8_69"&gt;&lt;span class="pN"&gt;69&lt;/span&gt;Aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276304" title="Go to previous page"&gt;&amp;lt;&amp;lt; 1.1.7 Devadattavipattisutta&lt;/a&gt;&lt;a href="javascript:void(0)" onclick="upP()" id="upL" name="273193" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276306" title="Go to next page"&gt;1.1.9 Nandasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
