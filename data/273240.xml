<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.6"&gt;1.6 Pāṭidesanīyakaṇḍa&lt;/a&gt;&lt;/div&gt;&lt;div class="i"&gt;1.6.2 Dutiyapāṭidesanīyasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pāṭidesanīyakaṇḍa&lt;/div&gt;&lt;div class=h&gt;Dutiyapāṭidesanīyasikkhāpada&lt;/div&gt;&lt;div class="q" id="p_2V_1613"&gt;&lt;div class="divNumber"&gt;557.&lt;/div&gt;&lt;div class="p"&gt;&lt;span class="pN"&gt;1613&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhū kulesu nimantitā bhuñjanti. Chabbaggiyā bhikkhuniyo chabbaggiyānaṃ bhikkhūnaṃ vosāsantiyo ṭhitā honti—  “idha sūpaṃ detha, idha odanaṃ dethā”ti. Chabbaggiyā bhikkhū yāvadatthaṃ bhuñjanti. Aññe bhikkhū na cittarūpaṃ bhuñjanti.&lt;/div&gt;&lt;/div&gt;&lt;div class="q" id="p_2V_1614"&gt;&lt;div class="p"&gt;&lt;span class="pN"&gt;1614&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuniyo vosāsantiyo na nivāressantī”ti…pe…  “saccaṃ kira tumhe, bhikkhave, bhikkhuniyo vosāsantiyo na nivārethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuniyo vosāsantiyo na nivāressatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1615"&gt;&lt;div class="divNumber"&gt;558.&lt;/div&gt;&lt;div class="p"&gt;&lt;span class="pN"&gt;1615&lt;/span&gt;&lt;span class="bold"&gt;“Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti—  ‘idha sūpaṃ detha, idha odanaṃ dethā’ti, tehi bhikkhūhi sā bhikkhunī apasādetabbā—  ‘apasakka tāva, bhagini, yāva bhikkhū bhuñjantī’ti. Ekassa cepi bhikkhuno na paṭibhāseyya taṃ bhikkhuniṃ apasādetuṃ—  ‘apasakka tāva, bhagini, yāva bhikkhū bhuñjantī’ti paṭidesetabbaṃ tehi bhikkhūhi—  ‘gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ paṭidesemā’”&lt;/span&gt;ti. (&lt;span class="italic"&gt;2&lt;/span&gt;:&lt;span class="bold"&gt;143&lt;/span&gt;)&lt;/div&gt;&lt;/div&gt;&lt;div class="q" id="p_2V_1616"&gt;&lt;div class="divNumber"&gt;559.&lt;/div&gt;&lt;div class="p"&gt;&lt;span class="pN"&gt;1616&lt;/span&gt;&lt;span class="bold"&gt;Bhikkhū paneva kulesu nimantitā bhuñjantī&lt;/span&gt;ti kulaṃ nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ.&lt;/div&gt;&lt;/div&gt;&lt;div class="q" id="p_2V_1617"&gt;&lt;div class="p"&gt;&lt;span class="pN"&gt;1617&lt;/span&gt;&lt;span class="bold"&gt;Nimantitā bhuñjantī&lt;/span&gt;ti pañcannaṃ bhojanānaṃ aññatarena bhojanena nimantitā bhuñjanti.&lt;/div&gt;&lt;/div&gt;&lt;div class="q" id="p_2V_1618"&gt;&lt;div class="p"&gt;&lt;span class="pN"&gt;1618&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_1619"&gt;&lt;div class="p"&gt;&lt;span class="pN"&gt;1619&lt;/span&gt;&lt;span class="bold"&gt;Vosāsantī&lt;/span&gt; nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā—  “idha sūpaṃ detha, idha odanaṃ dethā”ti. Esā vosāsantī nāma.&lt;/div&gt;&lt;/div&gt;&lt;div class="q" id="p_2V_1620"&gt;&lt;div class="p"&gt;&lt;span class="pN"&gt;1620&lt;/span&gt;&lt;span class="bold"&gt;Tehi bhikkhūhī&lt;/span&gt;ti bhuñjamānehi bhikkhūhi.&lt;/div&gt;&lt;/div&gt;&lt;div class="q" id="p_2V_1621"&gt;&lt;div class="p"&gt;&lt;span class="pN"&gt;1621&lt;/span&gt;&lt;span class="bold"&gt;Sā bhikkhunī&lt;/span&gt;ti yā sā vosāsantī bhikkhunī.&lt;/div&gt;&lt;/div&gt;&lt;div class="q" id="p_2V_1622"&gt;&lt;div class="p"&gt;&lt;span class="pN"&gt;1622&lt;/span&gt;Tehi bhikkhūhi sā bhikkhunī apasādetabbā—  “apasakka tāva, bhagini, yāva bhikkhū bhuñjantī”ti. Ekassa cepi bhikkhuno anapasādito—  “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1623"&gt;&lt;div class="divNumber"&gt;560.&lt;/div&gt;&lt;div class="p"&gt;&lt;span class="pN"&gt;1623&lt;/span&gt;Upasampannāya upasampannasaññī vosāsantiyā na nivāreti, āpatti pāṭidesanīyassa. Upasampannāya vematiko vosāsantiyā na nivāreti, āpatti pāṭidesanīyassa. Upasampannāya anupasampannasaññī vosāsantiyā na nivāreti, āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1624"&gt;&lt;div class="p"&gt;&lt;span class="pN"&gt;1624&lt;/span&gt;Ekatoupasampannāya vosāsantiyā na nivāreti, āpatti dukkaṭassa. Anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassa. Anupasampannāya anupasampannasaññī, anāpatti.&lt;/div&gt;&lt;/div&gt;&lt;div class="q" id="p_2V_1625"&gt;&lt;div class="divNumber"&gt;561.&lt;/div&gt;&lt;div class="p"&gt;&lt;span class="pN"&gt;1625&lt;/span&gt;Anāpatti—  attano bhattaṃ dāpeti na deti, aññesaṃ bhattaṃ deti na dāpeti, yaṃ na dinnaṃ taṃ dāpeti, yattha na dinnaṃ tattha dāpeti, sabbesaṃ samakaṃ dāpeti, sikkhamānā vosāsati, sāmaṇerī vosāsati, pañca bhojanāni ṭhapetvā sabbattha, anāpatti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1626"&gt;&lt;span class="pN"&gt;1626&lt;/span&gt;Dutiyapāṭidesanīyasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273239" title="Go to previous page"&gt;&amp;lt;&amp;lt; 1.6.1 Paṭhamapāṭidesanīyasikkhāpada&lt;/a&gt;&lt;a href="javascript:void(0)" onclick="upP()" id="upL" name="271802" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273241" title="Go to next page"&gt;1.6.3 Tatiyapāṭidesanīyasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
