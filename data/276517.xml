<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.8 Upassutisikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Upassutisikkhāpada&lt;/div&gt;&lt;div class="q" id="p_2V_1391"&gt;&lt;div class="divNumber"&gt;469.&lt;/div&gt;&lt;div class="p"&gt;&lt;span class="pN"&gt;1391&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pesalehi bhikkhūhi saddhiṃ bhaṇḍanti. Pesalā bhikkhū evaṃ vadanti—  “alajjino ime, āvuso, chabbaggiyā bhikkhū. Na sakkā imehi saha bhaṇḍitun”ti. Chabbaggiyā bhikkhū evaṃ vadanti—  “kissa tumhe, āvuso, amhe alajjivādena pāpethā”ti? “Kahaṃ pana tumhe, āvuso, assutthā”ti? “Mayaṃ āyasmantānaṃ upassutiṃ tiṭṭhamhā”ti.&lt;/div&gt;&lt;/div&gt;&lt;div class="q" id="p_2V_1392"&gt;&lt;div class="p"&gt;&lt;span class="pN"&gt;1392&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissantī”ti…pe…  “saccaṃ kira tumhe, bhikkhave, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1393"&gt;&lt;div class="divNumber"&gt;470.&lt;/div&gt;&lt;div class="p"&gt;&lt;span class="pN"&gt;1393&lt;/span&gt;&lt;span class="bold"&gt;“Yo pana bhikkhu bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya—  ‘yaṃ ime bhaṇissanti taṃ sossāmī’ti etadeva paccayaṃ karitvā anaññaṃ, pācittiyan”&lt;/span&gt;ti. (&lt;span class="italic"&gt;78&lt;/span&gt;:&lt;span class="bold"&gt;127&lt;/span&gt;)&lt;/div&gt;&lt;/div&gt;&lt;div class="q" id="p_2V_1394"&gt;&lt;div class="divNumber"&gt;471.&lt;/div&gt;&lt;div class="p"&gt;&lt;span class="pN"&gt;1394&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1395"&gt;&lt;div class="p"&gt;&lt;span class="pN"&gt;1395&lt;/span&gt;&lt;span class="bold"&gt;Bhikkhūnan&lt;/span&gt;ti aññesaṃ bhikkhūnaṃ.&lt;/div&gt;&lt;/div&gt;&lt;div class="q" id="p_2V_1396"&gt;&lt;div class="p"&gt;&lt;span class="pN"&gt;1396&lt;/span&gt;&lt;span class="bold"&gt;Bhaṇḍanajātānaṃ kalahajātānaṃ vivādāpannānan&lt;/span&gt;ti adhikaraṇajātānaṃ.&lt;/div&gt;&lt;/div&gt;&lt;div class="q" id="p_2V_1397"&gt;&lt;div class="p"&gt;&lt;span class="pN"&gt;1397&lt;/span&gt;&lt;span class="bold"&gt;Upassutiṃ tiṭṭheyyā&lt;/span&gt;ti “imesaṃ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa. Yattha ṭhito suṇāti, āpatti pācittiyassa. Pacchato gacchanto turito gacchati sossāmīti, āpatti dukkaṭassa. Yattha ṭhito suṇāti, āpatti pācittiyassa. Purato gacchanto ohiyyati sossāmīti, āpatti dukkaṭassa. Yattha ṭhito suṇāti, āpatti pācittiyassa. Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1398"&gt;&lt;div class="p"&gt;&lt;span class="pN"&gt;1398&lt;/span&gt;&lt;span class="bold"&gt;Etadeva paccayaṃ karitvā anaññan&lt;/span&gt;ti na añño koci paccayo hoti upassutiṃ tiṭṭhituṃ.&lt;/div&gt;&lt;/div&gt;&lt;div class="q" id="p_2V_1399"&gt;&lt;div class="divNumber"&gt;472.&lt;/div&gt;&lt;div class="p"&gt;&lt;span class="pN"&gt;1399&lt;/span&gt;Upasampanne upasampannasaññī upassutiṃ tiṭṭhati, āpatti pācittiyassa. Upasampanne vematiko upassutiṃ tiṭṭhati, āpatti pācittiyassa. Upasampanne anupasampannasaññī upassutiṃ tiṭṭhati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1400"&gt;&lt;div class="p"&gt;&lt;span class="pN"&gt;1400&lt;/span&gt;Anupasampannassa upassutiṃ tiṭṭhati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1401"&gt;&lt;div class="divNumber"&gt;473.&lt;/div&gt;&lt;div class="p"&gt;&lt;span class="pN"&gt;1401&lt;/span&gt;Anāpatti—  “imesaṃ sutvā oramissāmi viramissāmi vūpasamissāmi attānaṃ parimocessāmī”ti gacchati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1402"&gt;&lt;span class="pN"&gt;1402&lt;/span&gt;Upassutisikkhāpadaṃ niṭṭhitaṃ aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276516" title="Go to previous page"&gt;&amp;lt;&amp;lt; 1.5.8.7 Sañciccasikkhāpada&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276518" title="Go to next page"&gt;1.5.8.9 Kammapaṭibāhanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
