<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.3"&gt;1.5.3 Ovādavagga&lt;/a&gt;&lt;/div&gt;&lt;div class="i"&gt;1.5.3.5 Cīvaradānasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ovādavagga&lt;/div&gt;&lt;div class=h&gt;Cīvaradānasikkhāpada&lt;/div&gt;&lt;div class="q" id="p_2V_558"&gt;&lt;div class="divNumber"&gt;169.&lt;/div&gt;&lt;div class="p"&gt;&lt;span class="pN"&gt;558&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro bhikkhu sāvatthiyaṃ aññatarissā visikhāya piṇḍāya carati. Aññatarāpi bhikkhunī tassā visikhāya piṇḍāya carati. Atha kho so bhikkhu taṃ bhikkhuniṃ etadavoca—  “gaccha, bhagini, amukasmiṃ okāse bhikkhā diyyatī”ti. Sāpi kho evamāha—  “gacchāyya, amukasmiṃ okāse bhikkhā diyyatī”ti. Te abhiṇhadassanena sandiṭṭhā ahesuṃ. Tena kho pana samayena saṃghassa cīvaraṃ bhājīyati. Atha kho sā bhikkhunī ovādaṃ gantvā yena so bhikkhu tenupasaṅkami; upasaṅkamitvā taṃ bhikkhuṃ abhivādetvā ekamantaṃ aṭṭhāsi. Ekamantaṃ ṭhitaṃ kho taṃ bhikkhuniṃ so bhikkhu etadavoca—  “ayaṃ me, bhagini, cīvarapaṭivīso; sādiyissasī”ti? “Āmāyya, dubbalacīvarāmhī”ti.&lt;/div&gt;&lt;/div&gt;&lt;div class="q" id="p_2V_559"&gt;&lt;div class="p"&gt;&lt;span class="pN"&gt;559&lt;/span&gt;Atha kho so bhikkhu tassā bhikkhuniyā cīvaraṃ adāsi. Sopi kho bhikkhu dubbalacīvaro hoti. Bhikkhū taṃ bhikkhuṃ etadavocuṃ—  “karohi dāni te, āvuso, cīvaran”ti. Atha kho so bhikkhu bhikkhūnaṃ etamatthaṃ ārocesi.&lt;/div&gt;&lt;/div&gt;&lt;div class="q" id="p_2V_560"&gt;&lt;div class="p"&gt;&lt;span class="pN"&gt;560&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu bhikkhuniyā cīvaraṃ dassatī”ti…pe…  “saccaṃ kira tvaṃ, bhikkhu, bhikkhuniyā cīvaraṃ adāsī”ti? “Saccaṃ, bhagavā”ti. “Ñātikā te, bhikkhu, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṃ vā appatirūpaṃ vā santaṃ vā asantaṃ vā. Kathañhi nāma tvaṃ, moghapurisa, aññātikāya bhikkhuniyā cīvaraṃ dassasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_561"&gt;&lt;div class="p"&gt;&lt;span class="pN"&gt;561&lt;/span&gt;&lt;span class="bold"&gt;“Yo pana bhikkhu aññātikāya bhikkhuniyā cīvaraṃ dadeyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_562"&gt;&lt;div class="p"&gt;&lt;span class="pN"&gt;562&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_563"&gt;&lt;div class="divNumber"&gt;170.&lt;/div&gt;&lt;div class="p"&gt;&lt;span class="pN"&gt;563&lt;/span&gt;Tena kho pana samayena bhikkhū kukkuccāyantā bhikkhunīnaṃ pārivattakaṃ cīvaraṃ na denti. Bhikkhuniyo ujjhāyanti khiyyanti vipācenti—  “kathañhi nāma ayyā amhākaṃ pārivattakaṃ cīvaraṃ na dassantī”ti.&lt;/div&gt;&lt;/div&gt;&lt;div class="q" id="p_2V_564"&gt;&lt;div class="p"&gt;&lt;span class="pN"&gt;564&lt;/span&gt;Assosuṃ kho bhikkhū tāsaṃ bhikkhunīnaṃ ujjhāyantīnaṃ khiyyantīnaṃ vipācentīnaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, pañcannaṃ pārivattakaṃ dātuṃ. Bhikkhussa, bhikkhuniyā, sikkhamānāya, sāmaṇerassa, sāmaṇeriyā—  anujānāmi, bhikkhave, imesaṃ pañcannaṃ pārivattakaṃ dātuṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_565"&gt;&lt;div class="divNumber"&gt;171.&lt;/div&gt;&lt;div class="p"&gt;&lt;span class="pN"&gt;565&lt;/span&gt;&lt;span class="bold"&gt;“Yo pana bhikkhu aññātikāya bhikkhuniyā cīvaraṃ dadeyya, aññatra pārivattakā, pācittiyan”&lt;/span&gt;ti. (&lt;span class="italic"&gt;25&lt;/span&gt;:&lt;span class="bold"&gt;74&lt;/span&gt;)&lt;/div&gt;&lt;/div&gt;&lt;div class="q" id="p_2V_566"&gt;&lt;div class="divNumber"&gt;172.&lt;/div&gt;&lt;div class="p"&gt;&lt;span class="pN"&gt;566&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_567"&gt;&lt;div class="p"&gt;&lt;span class="pN"&gt;567&lt;/span&gt;&lt;span class="bold"&gt;Aññātikā&lt;/span&gt; nāma mātito vā pitito vā yāva sattamā pitāmahayugā asambaddhā.&lt;/div&gt;&lt;/div&gt;&lt;div class="q" id="p_2V_568"&gt;&lt;div class="p"&gt;&lt;span class="pN"&gt;568&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_569"&gt;&lt;div class="p"&gt;&lt;span class="pN"&gt;569&lt;/span&gt;&lt;span class="bold"&gt;Cīvaraṃ&lt;/span&gt; nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.&lt;/div&gt;&lt;/div&gt;&lt;div class="q" id="p_2V_570"&gt;&lt;div class="p"&gt;&lt;span class="pN"&gt;570&lt;/span&gt;&lt;span class="bold"&gt;Aññatra pārivattakā&lt;/span&gt;ti ṭhapetvā pārivattakaṃ deti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_571"&gt;&lt;div class="divNumber"&gt;173.&lt;/div&gt;&lt;div class="p"&gt;&lt;span class="pN"&gt;571&lt;/span&gt;Aññātikāya aññātikasaññī cīvaraṃ deti, aññatra pārivattakā, āpatti pācittiyassa. Aññātikāya vematiko cīvaraṃ deti, aññatra pārivattakā, āpatti pācittiyassa. Aññātikāya ñātikasaññī cīvaraṃ deti, aññatra pārivattakā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_572"&gt;&lt;div class="p"&gt;&lt;span class="pN"&gt;572&lt;/span&gt;Ekato upasampannāya cīvaraṃ deti, aññatra pārivattakā, āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.&lt;/div&gt;&lt;/div&gt;&lt;div class="q" id="p_2V_573"&gt;&lt;div class="divNumber"&gt;174.&lt;/div&gt;&lt;div class="p"&gt;&lt;span class="pN"&gt;573&lt;/span&gt;Anāpatti—  ñātikāya, pārivattakaṃ parittena vā vipulaṃ, vipulena vā parittaṃ, bhikkhunī vissāsaṃ gaṇhāti, tāvakālikaṃ gaṇhāti, cīvaraṃ ṭhapetvā aññaṃ parikkhāraṃ deti, sikkhamānāya, sāmaṇeriyā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_574"&gt;&lt;span class="pN"&gt;574&lt;/span&gt;Cīvaradānasikkhāpadaṃ niṭṭhitaṃ pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276463" title="Go to previous page"&gt;&amp;lt;&amp;lt; 1.5.3.4 Āmisasikkhāpada&lt;/a&gt;&lt;a href="javascript:void(0)" onclick="upP()" id="upL" name="273232" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276465" title="Go to next page"&gt;1.5.3.6 Cīvarasibbanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
