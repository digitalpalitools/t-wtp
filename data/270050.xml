<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/16"&gt;16 Ñāṇavibhaṅga&lt;/a&gt; » &lt;a href="/tipitaka/30Vbh/16/16.1"&gt;16.1 Mātikā&lt;/a&gt;&lt;/div&gt;&lt;div class="i"&gt;16.1.10 Dasakamātikā&lt;/div&gt;&lt;div class=h&gt;Ñāṇavibhaṅga&lt;/div&gt;&lt;div class=h&gt;Mātikā&lt;/div&gt;&lt;div class=h&gt;Dasakamātikā&lt;/div&gt;&lt;div class="q" id="p_30Vbh_2373"&gt; &lt;div class="divNumber"&gt;760.&lt;/div&gt; &lt;div class="p"&gt;&lt;span class="pN"&gt;2373&lt;/span&gt;Dasavidhena ñāṇavatthu—  dasa tathāgatassa tathāgatabalāni yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni dasa? &lt;/div&gt;&lt;/div&gt;&lt;div class="q" id="p_30Vbh_2374"&gt; &lt;div class="p"&gt;&lt;span class="pN"&gt;2374&lt;/span&gt;Idha tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti. Yampi tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (1) &lt;/div&gt;&lt;/div&gt;&lt;div class="q" id="p_30Vbh_2375"&gt; &lt;div class="p"&gt;&lt;span class="pN"&gt;2375&lt;/span&gt;Puna caparaṃ tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti. Yampi tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (2) &lt;/div&gt;&lt;/div&gt;&lt;div class="q" id="p_30Vbh_2376"&gt; &lt;div class="p"&gt;&lt;span class="pN"&gt;2376&lt;/span&gt;Puna caparaṃ tathāgato sabbatthagāminiṃ paṭipadaṃ yathābhūtaṃ pajānāti. Yampi tathāgato sabbatthagāminiṃ paṭipadaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (3) &lt;/div&gt;&lt;/div&gt;&lt;div class="q" id="p_30Vbh_2377"&gt; &lt;div class="p"&gt;&lt;span class="pN"&gt;2377&lt;/span&gt;Puna caparaṃ tathāgato anekadhātu nānādhātulokaṃ yathābhūtaṃ pajānāti. Yampi tathāgato anekadhātu nānādhātulokaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (4) &lt;/div&gt;&lt;/div&gt;&lt;div class="q" id="p_30Vbh_2378"&gt; &lt;div class="p"&gt;&lt;span class="pN"&gt;2378&lt;/span&gt;Puna caparaṃ tathāgato sattānaṃ nānādhimuttikataṃ yathābhūtaṃ pajānāti. Yampi tathāgato sattānaṃ nānādhimuttikataṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (5) &lt;/div&gt;&lt;/div&gt;&lt;div class="q" id="p_30Vbh_2379"&gt; &lt;div class="p"&gt;&lt;span class="pN"&gt;2379&lt;/span&gt;Puna caparaṃ tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti. Yampi tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (6) &lt;/div&gt;&lt;/div&gt;&lt;div class="q" id="p_30Vbh_2380"&gt; &lt;div class="p"&gt;&lt;span class="pN"&gt;2380&lt;/span&gt;Puna caparaṃ tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti. Yampi tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (7) &lt;/div&gt;&lt;/div&gt;&lt;div class="q" id="p_30Vbh_2381"&gt; &lt;div class="p"&gt;&lt;span class="pN"&gt;2381&lt;/span&gt;Puna caparaṃ tathāgato pubbenivāsānussatiṃ yathābhūtaṃ pajānāti. Yampi tathāgato pubbenivāsānussatiṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (8) &lt;/div&gt;&lt;/div&gt;&lt;div class="q" id="p_30Vbh_2382"&gt; &lt;div class="p"&gt;&lt;span class="pN"&gt;2382&lt;/span&gt;Puna caparaṃ tathāgato sattānaṃ cutūpapātaṃ yathābhūtaṃ pajānāti. Yampi tathāgato sattānaṃ cutūpapātaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (9) &lt;/div&gt;&lt;/div&gt;&lt;div class="q" id="p_30Vbh_2383"&gt; &lt;div class="p"&gt;&lt;span class="pN"&gt;2383&lt;/span&gt;Puna caparaṃ tathāgato āsavānaṃ khayaṃ yathābhūtaṃ pajānāti. Yampi tathāgato āsavānaṃ khayaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Imāni dasa tathāgatassa tathāgatabalāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (10) &lt;/div&gt;&lt;/div&gt;&lt;div class="CENTER" id="p_30Vbh_2384"&gt;&lt;span class="pN"&gt;2384&lt;/span&gt;Evaṃ dasavidhena ñāṇavatthu.&lt;br /&gt; Mātikā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270049" title="Go to previous page"&gt;&amp;lt;&amp;lt; 16.1.9 Navakamātikā&lt;/a&gt;&lt;a href="javascript:void(0)" onclick="upP()" id="upL" name="267940" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267941" title="Go to next page"&gt;16.2 Niddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
