<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.3"&gt;1.5.3 Ovādavagga&lt;/a&gt;&lt;/div&gt;&lt;div class="i"&gt;1.5.3.3 Bhikkhunupassayasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ovādavagga&lt;/div&gt;&lt;div class=h&gt;Bhikkhunupassayasikkhāpada&lt;/div&gt;&lt;div class="q" id="p_2V_531"&gt;&lt;div class="divNumber"&gt;158.&lt;/div&gt;&lt;div class="p"&gt;&lt;span class="pN"&gt;531&lt;/span&gt;Tena samayena buddho bhagavā sakkesu viharati kapilavatthusmiṃ nigrodhārāme. Tena kho pana samayena chabbaggiyā bhikkhū bhikkhunupassayaṃ upasaṅkamitvā chabbaggiyā bhikkhuniyo ovadanti. Bhikkhuniyo chabbaggiyā bhikkhuniyo etadavocuṃ—  “ethāyye, ovādaṃ gamissāmā”ti. “Yampi mayaṃ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti. Bhikkhuniyo ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunupassayaṃ upasaṅkamitvā bhikkhuniyo ovadissantī”ti. Atha kho tā bhikkhuniyo bhikkhūnaṃ etamatthaṃ ārocesuṃ.&lt;/div&gt;&lt;/div&gt;&lt;div class="q" id="p_2V_532"&gt;&lt;div class="p"&gt;&lt;span class="pN"&gt;532&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunupassayaṃ upasaṅkamitvā bhikkhuniyo ovadissantī”ti…pe…  “saccaṃ kira tumhe, bhikkhave, bhikkhunupassayaṃ upasaṅkamitvā bhikkhuniyo ovadathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhunupassayaṃ upasaṅkamitvā bhikkhuniyo ovadissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_533"&gt;&lt;div class="p"&gt;&lt;span class="pN"&gt;533&lt;/span&gt;&lt;span class="bold"&gt;“Yo pana bhikkhu bhikkhunupassayaṃ upasaṅkamitvā bhikkhuniyo ovadeyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_534"&gt;&lt;div class="p"&gt;&lt;span class="pN"&gt;534&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_535"&gt;&lt;div class="divNumber"&gt;159.&lt;/div&gt;&lt;div class="p"&gt;&lt;span class="pN"&gt;535&lt;/span&gt;Tena kho pana samayena mahāpajāpati gotamī gilānā hoti. Therā bhikkhū yena mahāpajāpati gotamī tenupasaṅkamiṃsu; upasaṅkamitvā mahāpajāpatiṃ gotamiṃ etadavocuṃ—  “kacci, gotami, khamanīyaṃ, kacci yāpanīyan”ti? “Na me, ayyā, khamanīyaṃ na yāpanīyaṃ”. “Iṅghayyā, dhammaṃ desethā”ti. “Na, bhagini, kappati bhikkhunupassayaṃ upasaṅkamitvā bhikkhuniyo dhammaṃ desetun”ti kukkuccāyantā na desesuṃ. Atha kho bhagavā pubbaṇhasamayaṃ nivāsetvā pattacīvaramādāya yena mahāpajāpati gotamī tenupasaṅkami; upasaṅkamitvā paññatte āsane nisīdi. Nisajja kho bhagavā mahāpajāpatiṃ gotamiṃ etadavoca—  “kacci, gotami, khamanīyaṃ, kacci yāpanīyan”ti? “Pubbe me, bhante, therā bhikkhū āgantvā dhammaṃ desenti. Tena me phāsu hoti. Idāni pana—  ‘bhagavatā paṭikkhittan’ti, kukkuccāyantā na desenti. Tena me na phāsu hotī”ti. Atha kho bhagavā mahāpajāpatiṃ gotamiṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, bhikkhunupassayaṃ upasaṅkamitvā gilānaṃ bhikkhuniṃ ovadituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_536"&gt;&lt;div class="divNumber"&gt;160.&lt;/div&gt;&lt;div class="p"&gt;&lt;span class="pN"&gt;536&lt;/span&gt;&lt;span class="bold"&gt;“Yo pana bhikkhu bhikkhunupassayaṃ upasaṅkamitvā bhikkhuniyo ovadeyya, aññatra samayā, pācittiyaṃ. Tatthāyaṃ samayo. Gilānā hoti bhikkhunī—  ayaṃ tattha samayo”&lt;/span&gt;ti. (&lt;span class="italic"&gt;23&lt;/span&gt;:&lt;span class="bold"&gt;72&lt;/span&gt;)&lt;/div&gt;&lt;/div&gt;&lt;div class="q" id="p_2V_537"&gt;&lt;div class="divNumber"&gt;161.&lt;/div&gt;&lt;div class="p"&gt;&lt;span class="pN"&gt;537&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_538"&gt;&lt;div class="p"&gt;&lt;span class="pN"&gt;538&lt;/span&gt;&lt;span class="bold"&gt;Bhikkhunupassayo&lt;/span&gt; nāma yattha bhikkhuniyo ekarattampi vasanti.&lt;/div&gt;&lt;/div&gt;&lt;div class="q" id="p_2V_539"&gt;&lt;div class="p"&gt;&lt;span class="pN"&gt;539&lt;/span&gt;&lt;span class="bold"&gt;Upasaṅkamitvā&lt;/span&gt;ti tattha gantvā.&lt;/div&gt;&lt;/div&gt;&lt;div class="q" id="p_2V_540"&gt;&lt;div class="p"&gt;&lt;span class="pN"&gt;540&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_541"&gt;&lt;div class="p"&gt;&lt;span class="pN"&gt;541&lt;/span&gt;&lt;span class="bold"&gt;Ovadeyyā&lt;/span&gt;ti aṭṭhahi garudhammehi ovadati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_542"&gt;&lt;div class="p"&gt;&lt;span class="pN"&gt;542&lt;/span&gt;&lt;span class="bold"&gt;Aññatra samayā&lt;/span&gt;ti ṭhapetvā samayaṃ.&lt;/div&gt;&lt;/div&gt;&lt;div class="q" id="p_2V_543"&gt;&lt;div class="p"&gt;&lt;span class="pN"&gt;543&lt;/span&gt;&lt;span class="bold"&gt;Gilānā&lt;/span&gt; nāma bhikkhunī na sakkoti ovādāya vā saṃvāsāya vā gantuṃ.&lt;/div&gt;&lt;/div&gt;&lt;div class="q" id="p_2V_544"&gt;&lt;div class="divNumber"&gt;162.&lt;/div&gt;&lt;div class="p"&gt;&lt;span class="pN"&gt;544&lt;/span&gt;Upasampannāya upasampannasaññī bhikkhunupassayaṃ upasaṅkamitvā aññatra samayā ovadati, āpatti pācittiyassa. Upasampannāya vematiko bhikkhunupassayaṃ upasaṅkamitvā aññatra samayā ovadati, āpatti pācittiyassa. Upasampannāya anupasampannasaññī bhikkhunupassayaṃ upasaṅkamitvā aññatra samayā ovadati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_545"&gt;&lt;div class="p"&gt;&lt;span class="pN"&gt;545&lt;/span&gt;Aññena dhammena ovadati, āpatti dukkaṭassa. Ekatoupasampannāya ovadati, āpatti dukkaṭassa. Anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassa. Anupasampannāya anupasampannasaññī, anāpatti.&lt;/div&gt;&lt;/div&gt;&lt;div class="q" id="p_2V_546"&gt;&lt;div class="divNumber"&gt;163.&lt;/div&gt;&lt;div class="p"&gt;&lt;span class="pN"&gt;546&lt;/span&gt;Anāpatti—  samaye, uddesaṃ dento, paripucchaṃ dento, “osārehi ayyā”ti vuccamāno osāreti, pañhaṃ pucchati, pañhaṃ puṭṭho katheti, aññassatthāya bhaṇantaṃ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_547"&gt;&lt;span class="pN"&gt;547&lt;/span&gt;Bhikkhunupassayasikkhāpadaṃ niṭṭhitaṃ tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276461" title="Go to previous page"&gt;&amp;lt;&amp;lt; 1.5.3.2 Atthaṅgatasikkhāpada&lt;/a&gt;&lt;a href="javascript:void(0)" onclick="upP()" id="upL" name="273232" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276463" title="Go to next page"&gt;1.5.3.4 Āmisasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
