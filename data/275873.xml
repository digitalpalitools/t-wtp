<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A5"&gt;16A5 Pañcakanipātapāḷi&lt;/a&gt; » &lt;a href="/tipitaka/16A5/2"&gt;2 Dutiyapaṇṇāsaka&lt;/a&gt; » &lt;a href="/tipitaka/16A5/2/2.3"&gt;2.3 Yodhājīvavagga&lt;/a&gt;&lt;/div&gt;&lt;div class="i"&gt;2.3.3 Paṭhamadhammavihārīsutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Yodhājīvavagga&lt;/div&gt;&lt;div class=h&gt;Paṭhamadhammavihārīsutta&lt;/div&gt;&lt;div class="q" id="p_16A5_443"&gt; &lt;div class="divNumber"&gt;73.&lt;/div&gt; &lt;div class="p"&gt;&lt;span class="pN"&gt;443&lt;/span&gt;Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—  “‘dhammavihārī, dhammavihārī’ti, bhante, vuccati. Kittāvatā nu kho, bhante, bhikkhu dhammavihārī hotī”ti? &lt;/div&gt;&lt;/div&gt;&lt;div class="q" id="p_16A5_444"&gt; &lt;div class="p"&gt;&lt;span class="pN"&gt;444&lt;/span&gt;“Idha, bhikkhu, bhikkhu dhammaṃ pariyāpuṇāti—  suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. So tāya dhammapariyattiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu—  ‘bhikkhu pariyattibahulo, no dhammavihārī’. &lt;/div&gt;&lt;/div&gt;&lt;div class="q" id="p_16A5_445"&gt; &lt;div class="p"&gt;&lt;span class="pN"&gt;445&lt;/span&gt;Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena paresaṃ deseti. So tāya dhammapaññattiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu—  ‘bhikkhu paññattibahulo, no dhammavihārī’. &lt;/div&gt;&lt;/div&gt;&lt;div class="q" id="p_16A5_446"&gt; &lt;div class="p"&gt;&lt;span class="pN"&gt;446&lt;/span&gt;Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena sajjhāyaṃ karoti. So tena sajjhāyena divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu—  ‘bhikkhu sajjhāyabahulo, no dhammavihārī’. &lt;/div&gt;&lt;/div&gt;&lt;div class="q" id="p_16A5_447"&gt; &lt;div class="p"&gt;&lt;span class="pN"&gt;447&lt;/span&gt;Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati. So tehi dhammavitakkehi divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu—  ‘bhikkhu vitakkabahulo, no dhammavihārī’. &lt;/div&gt;&lt;/div&gt;&lt;div class="q" id="p_16A5_448"&gt; &lt;div class="p"&gt;&lt;span class="pN"&gt;448&lt;/span&gt;Idha, bhikkhu, bhikkhu dhammaṃ pariyāpuṇāti—  suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. So tāya dhammapariyattiyā na divasaṃ atināmeti, nāpi riñcati paṭisallānaṃ, anuyuñjati ajjhattaṃ cetosamathaṃ. Evaṃ kho, bhikkhu, bhikkhu dhammavihārī hoti. &lt;/div&gt;&lt;/div&gt;&lt;div class="q" id="p_16A5_449"&gt; &lt;div class="p"&gt;&lt;span class="pN"&gt;449&lt;/span&gt;Iti kho, bhikkhu, desito mayā pariyattibahulo, desito paññattibahulo, desito sajjhāyabahulo, desito vitakkabahulo, desito dhammavihārī. Yaṃ kho, bhikkhu, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhu, rukkhamūlāni, etāni suññāgārāni. Jhāyatha, bhikkhu, mā pamādattha, mā pacchā vippaṭisārino ahuvattha. Ayaṃ vo amhākaṃ anusāsanī”ti. &lt;/div&gt;&lt;/div&gt;&lt;div class="CENTER" id="p_16A5_450"&gt;&lt;span class="pN"&gt;450&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275872" title="Go to previous page"&gt;&amp;lt;&amp;lt; 2.3.2 Dutiyacetovimuttiphalasutta&lt;/a&gt;&lt;a href="javascript:void(0)" onclick="upP()" id="upL" name="273147" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275874" title="Go to next page"&gt;2.3.4 Dutiyadhammavihārīsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
