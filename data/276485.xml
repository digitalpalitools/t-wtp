<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.5"&gt;1.5.5 Acelakavagga&lt;/a&gt;&lt;/div&gt;&lt;div class="i"&gt;1.5.5.6 Cārittasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Acelakavagga&lt;/div&gt;&lt;div class=h&gt;Cārittasikkhāpada&lt;/div&gt;&lt;div class="q" id="p_2V_932"&gt;&lt;div class="divNumber"&gt;294.&lt;/div&gt;&lt;div class="p"&gt;&lt;span class="pN"&gt;932&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmato upanandassa sakyaputtassa upaṭṭhākakulaṃ āyasmantaṃ upanandaṃ sakyaputtaṃ bhattena nimantesi. Aññepi bhikkhū bhattena nimantesi. Tena kho pana samayena āyasmā upanando sakyaputto purebhattaṃ, kulāni payirupāsati. Atha kho te bhikkhū te manusse etadavocuṃ—  “dethāvuso, bhattan”ti. “Āgametha, bhante, yāvāyyo upanando āgacchatī”ti. Dutiyampi kho te bhikkhū…pe…  tatiyampi kho te bhikkhū te manusse etadavocuṃ—  “dethāvuso, bhattaṃ; pure kālo atikkamatī”ti. “Yampi mayaṃ, bhante, bhattaṃ karimhā ayyassa upanandassa kāraṇā. Āgametha, bhante, yāvāyyo upanando āgacchatī”ti.&lt;/div&gt;&lt;/div&gt;&lt;div class="q" id="p_2V_933"&gt;&lt;div class="p"&gt;&lt;span class="pN"&gt;933&lt;/span&gt;Atha kho āyasmā upanando sakyaputto purebhattaṃ kulāni payirupāsitvā divā āgacchati. Bhikkhū na cittarūpaṃ bhuñjiṃsu. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto nimantito sabhatto samāno purebhattaṃ kulesu cārittaṃ āpajjissatī”ti…pe…  “saccaṃ kira tvaṃ, upananda, nimantito sabhatto samāno purebhattaṃ kulesu cārittaṃ āpajjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, nimantito sabhatto samāno purebhattaṃ kulesu cārittaṃ āpajjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_934"&gt;&lt;div class="p"&gt;&lt;span class="pN"&gt;934&lt;/span&gt;&lt;span class="bold"&gt;“Yo pana bhikkhu nimantito sabhatto samāno purebhattaṃ kulesu cārittaṃ āpajjeyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_935"&gt;&lt;div class="p"&gt;&lt;span class="pN"&gt;935&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_936"&gt;&lt;div class="divNumber"&gt;295.&lt;/div&gt;&lt;div class="p"&gt;&lt;span class="pN"&gt;936&lt;/span&gt;Tena kho pana samayena āyasmato upanandassa sakyaputtassa upaṭṭhākakulaṃ saṃghassatthāya khādanīyaṃ pāhesi—  “ayyassa upanandassa dassetvā saṃghassa dātabban”ti. Tena kho pana samayena āyasmā upanando sakyaputto gāmaṃ piṇḍāya paviṭṭho hoti. Atha kho te manussā ārāmaṃ gantvā bhikkhū pucchiṃsu—  “kahaṃ, bhante, ayyo upanando”ti? “Esāvuso, āyasmā upanando sakyaputto gāmaṃ piṇḍāya paviṭṭho”ti. “Idaṃ, bhante, khādanīyaṃ ayyassa upanandassa dassetvā saṃghassa dātabban”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “tena hi, bhikkhave, paṭiggahetvā nikkhipatha yāva upanando āgacchatī”ti.&lt;/div&gt;&lt;/div&gt;&lt;div class="q" id="p_2V_937"&gt;&lt;div class="p"&gt;&lt;span class="pN"&gt;937&lt;/span&gt;Atha kho āyasmā upanando sakyaputto—  “bhagavatā paṭikkhittaṃ purebhattaṃ kulesu cārittaṃ āpajjitun”ti pacchābhattaṃ kulāni payirupāsitvā divā paṭikkami, khādanīyaṃ ussāriyittha. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto pacchābhattaṃ kulesu cārittaṃ āpajjissatī”ti…pe…  “saccaṃ kira tvaṃ, upananda, pacchābhattaṃ kulesu cārittaṃ āpajjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, pacchābhattaṃ kulesu cārittaṃ āpajjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_938"&gt;&lt;div class="p"&gt;&lt;span class="pN"&gt;938&lt;/span&gt;&lt;span class="bold"&gt;“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_939"&gt;&lt;div class="p"&gt;&lt;span class="pN"&gt;939&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_940"&gt;&lt;div class="divNumber"&gt;296.&lt;/div&gt;&lt;div class="p"&gt;&lt;span class="pN"&gt;940&lt;/span&gt;Tena kho pana samayena bhikkhū cīvaradānasamaye kukkuccāyantā kulāni na payirupāsanti. Cīvaraṃ parittaṃ uppajjati. Bhagavato etamatthaṃ ārocesuṃ…pe…  anujānāmi, bhikkhave, cīvaradānasamaye kulāni payirupāsituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_941"&gt;&lt;div class="p"&gt;&lt;span class="pN"&gt;941&lt;/span&gt;&lt;span class="bold"&gt;“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ. Tatthāyaṃ samayo. Cīvaradānasamayo—  ayaṃ tattha samayo”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_942"&gt;&lt;div class="p"&gt;&lt;span class="pN"&gt;942&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_943"&gt;&lt;div class="divNumber"&gt;297.&lt;/div&gt;&lt;div class="p"&gt;&lt;span class="pN"&gt;943&lt;/span&gt;Tena kho pana samayena bhikkhū cīvarakammaṃ karonti, attho ca hoti sūciyāpi suttenapi satthakenapi. Bhikkhū kukkuccāyantā kulāni na payirupāsanti. Bhagavato etamatthaṃ ārocesuṃ…pe…  anujānāmi, bhikkhave, cīvarakārasamaye kulāni payirupāsituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_944"&gt;&lt;div class="p"&gt;&lt;span class="pN"&gt;944&lt;/span&gt;&lt;span class="bold"&gt;“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ&lt;/span&gt;. &lt;span class="bold"&gt;Tatthāyaṃ samayo. Cīvaradānasamayo, cīvarakārasamayo—  ayaṃ tattha samayo”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_945"&gt;&lt;div class="p"&gt;&lt;span class="pN"&gt;945&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_946"&gt;&lt;div class="divNumber"&gt;298.&lt;/div&gt;&lt;div class="p"&gt;&lt;span class="pN"&gt;946&lt;/span&gt;Tena kho pana samayena bhikkhū gilānā honti, attho ca hoti bhesajjehi. Bhikkhū kukkuccāyantā kulāni na payirupāsanti. Bhagavato etamatthaṃ ārocesuṃ…pe…  anujānāmi, bhikkhave, santaṃ bhikkhuṃ āpucchā kulāni payirupāsituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_947"&gt;&lt;div class="divNumber"&gt;299.&lt;/div&gt;&lt;div class="p"&gt;&lt;span class="pN"&gt;947&lt;/span&gt;&lt;span class="bold"&gt;“Yo pana bhikkhu nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ. Tatthāyaṃ samayo. Cīvaradānasamayo, cīvarakārasamayo—  ayaṃ tattha samayo”&lt;/span&gt;ti. (&lt;span class="italic"&gt;46&lt;/span&gt;:&lt;span class="bold"&gt;95&lt;/span&gt;)&lt;/div&gt;&lt;/div&gt;&lt;div class="q" id="p_2V_948"&gt;&lt;div class="divNumber"&gt;300.&lt;/div&gt;&lt;div class="p"&gt;&lt;span class="pN"&gt;948&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_949"&gt;&lt;div class="p"&gt;&lt;span class="pN"&gt;949&lt;/span&gt;&lt;span class="bold"&gt;Nimantito&lt;/span&gt; nāma pañcannaṃ bhojanānaṃ aññatarena bhojanena nimantito.&lt;/div&gt;&lt;/div&gt;&lt;div class="q" id="p_2V_950"&gt;&lt;div class="p"&gt;&lt;span class="pN"&gt;950&lt;/span&gt;&lt;span class="bold"&gt;Sabhatto&lt;/span&gt; nāma yena nimantito tena sabhatto.&lt;/div&gt;&lt;/div&gt;&lt;div class="q" id="p_2V_951"&gt;&lt;div class="p"&gt;&lt;span class="pN"&gt;951&lt;/span&gt;&lt;span class="bold"&gt;Santaṃ&lt;/span&gt; nāma bhikkhuṃ sakkā hoti āpucchā pavisituṃ.&lt;/div&gt;&lt;/div&gt;&lt;div class="q" id="p_2V_952"&gt;&lt;div class="p"&gt;&lt;span class="pN"&gt;952&lt;/span&gt;&lt;span class="bold"&gt;Asantaṃ&lt;/span&gt; nāma bhikkhuṃ na sakkā hoti āpucchā pavisituṃ.&lt;/div&gt;&lt;/div&gt;&lt;div class="q" id="p_2V_953"&gt;&lt;div class="p"&gt;&lt;span class="pN"&gt;953&lt;/span&gt;&lt;span class="bold"&gt;Purebhattaṃ&lt;/span&gt; nāma yena nimantito taṃ abhuttāvī.&lt;/div&gt;&lt;/div&gt;&lt;div class="q" id="p_2V_954"&gt;&lt;div class="p"&gt;&lt;span class="pN"&gt;954&lt;/span&gt;&lt;span class="bold"&gt;Pacchābhattaṃ&lt;/span&gt; nāma yena nimantito taṃ antamaso kusaggenapi bhuttaṃ hoti.&lt;/div&gt;&lt;/div&gt;&lt;div class="q" id="p_2V_955"&gt;&lt;div class="p"&gt;&lt;span class="pN"&gt;955&lt;/span&gt;&lt;span class="bold"&gt;Kulaṃ&lt;/span&gt; nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ.&lt;/div&gt;&lt;/div&gt;&lt;div class="q" id="p_2V_956"&gt;&lt;div class="p"&gt;&lt;span class="pN"&gt;956&lt;/span&gt;&lt;span class="bold"&gt;Kulesu cārittaṃ āpajjeyyā&lt;/span&gt;ti aññassa gharūpacāraṃ okkamantassa āpatti dukkaṭassa. Paṭhamaṃ pādaṃ ummāraṃ atikkāmeti, āpatti dukkaṭassa. Dutiyaṃ pādaṃ atikkāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_957"&gt;&lt;div class="p"&gt;&lt;span class="pN"&gt;957&lt;/span&gt;&lt;span class="bold"&gt;Aññatra samayā&lt;/span&gt;ti ṭhapetvā samayaṃ.&lt;/div&gt;&lt;/div&gt;&lt;div class="q" id="p_2V_958"&gt;&lt;div class="p"&gt;&lt;span class="pN"&gt;958&lt;/span&gt;&lt;span class="bold"&gt;Cīvaradānasamayo&lt;/span&gt; nāma anatthate kathine vassānassa pacchimo māso, atthate kathine pañca māsā.&lt;/div&gt;&lt;/div&gt;&lt;div class="q" id="p_2V_959"&gt;&lt;div class="p"&gt;&lt;span class="pN"&gt;959&lt;/span&gt;&lt;span class="bold"&gt;Cīvarakārasamayo&lt;/span&gt; nāma cīvare kayiramāne.&lt;/div&gt;&lt;/div&gt;&lt;div class="q" id="p_2V_960"&gt;&lt;div class="divNumber"&gt;301.&lt;/div&gt;&lt;div class="p"&gt;&lt;span class="pN"&gt;960&lt;/span&gt;Nimantite nimantitasaññī santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa. Nimantite vematiko santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa. Nimantite animantitasaññī santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_961"&gt;&lt;div class="p"&gt;&lt;span class="pN"&gt;961&lt;/span&gt;Animantite nimantitasaññī, āpatti dukkaṭassa. Animantite vematiko, āpatti dukkaṭassa. Animantite animantitasaññī, anāpatti.&lt;/div&gt;&lt;/div&gt;&lt;div class="q" id="p_2V_962"&gt;&lt;div class="divNumber"&gt;302.&lt;/div&gt;&lt;div class="p"&gt;&lt;span class="pN"&gt;962&lt;/span&gt;Anāpatti—  samaye, santaṃ bhikkhuṃ āpucchā pavisati, asantaṃ bhikkhuṃ anāpucchā pavisati, aññassa gharena maggo hoti, gharūpacārena maggo hoti, antarārāmaṃ gacchati, bhikkhunupassayaṃ gacchati, titthiyaseyyaṃ gacchati, paṭikkamanaṃ gacchati, bhattiyagharaṃ gacchati, āpadāsu, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_963"&gt;&lt;span class="pN"&gt;963&lt;/span&gt;Cārittasikkhāpadaṃ niṭṭhitaṃ chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276484" title="Go to previous page"&gt;&amp;lt;&amp;lt; 1.5.5.5 Rahonisajjasikkhāpada&lt;/a&gt;&lt;a href="javascript:void(0)" onclick="upP()" id="upL" name="273234" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276486" title="Go to next page"&gt;1.5.5.7 Mahānāmasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
