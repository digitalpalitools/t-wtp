<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/8"&gt;8 Pāṭaligāmiyavagga&lt;/a&gt;&lt;/div&gt;&lt;div class="i"&gt;8.7 Dvidhāpathasutta&lt;/div&gt;&lt;div class=h&gt;Pāṭaligāmiyavagga&lt;/div&gt;&lt;div class=h&gt;Dvidhāpathasutta&lt;/div&gt;&lt;div class="q" id="p_18Ud_732"&gt; &lt;div class="divNumber"&gt;77.&lt;/div&gt; &lt;div class="p"&gt;&lt;span class="pN"&gt;732&lt;/span&gt;Evaṃ me sutaṃ—  ekaṃ samayaṃ bhagavā kosalesu addhānamaggappaṭipanno hoti āyasmatā nāgasamālena pacchāsamaṇena. Addasā kho āyasmā nāgasamālo antarāmagge dvidhāpathaṃ. Disvāna bhagavantaṃ etadavoca—  “ayaṃ, bhante, bhagavā pantho; iminā gacchāmā”ti. Evaṃ vutte, bhagavā āyasmantaṃ nāgasamālaṃ etadavoca—  “ayaṃ, nāgasamāla, pantho; iminā gacchāmā”ti. &lt;/div&gt;&lt;/div&gt;&lt;div class="q" id="p_18Ud_733"&gt; &lt;div class="p"&gt;&lt;span class="pN"&gt;733&lt;/span&gt;Dutiyampi kho…pe…  tatiyampi kho āyasmā nāgasamālo bhagavantaṃ etadavoca—  “ayaṃ, bhante, bhagavā pantho; iminā gacchāmā”ti. Tatiyampi kho bhagavā āyasmantaṃ nāgasamālaṃ etadavoca—  “ayaṃ, nāgasamāla, pantho; iminā gacchāmā”ti. Atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmi—  “idaṃ, bhante, bhagavato pattacīvaran”ti. &lt;/div&gt;&lt;/div&gt;&lt;div class="q" id="p_18Ud_734"&gt; &lt;div class="p"&gt;&lt;span class="pN"&gt;734&lt;/span&gt;Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ pattañca bhindiṃsu saṅghāṭiñca vipphālesuṃ. Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā nāgasamālo bhagavantaṃ etadavoca—  “idha mayhaṃ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ, pattañca bhindiṃsu, saṅghāṭiñca vipphālesun”ti. &lt;/div&gt;&lt;/div&gt;&lt;div class="q" id="p_18Ud_735"&gt; &lt;div class="p"&gt;&lt;span class="pN"&gt;735&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_736"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;736&lt;/div&gt; &lt;div class="G"&gt;“Saddhiṃ caramekato vasaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Misso aññajanena vedagū;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vidvā pajahāti pāpakaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Koñco khīrapakova ninnagan”ti. (90)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_737"&gt;&lt;span class="pN"&gt;737&lt;/span&gt;Sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266877" title="Go to previous page"&gt;&amp;lt;&amp;lt; 8.6 Pāṭaligāmiyasutta&lt;/a&gt;&lt;a href="javascript:void(0)" onclick="upP()" id="upL" name="266222" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266879" title="Go to next page"&gt;8.8 Visākhāsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
