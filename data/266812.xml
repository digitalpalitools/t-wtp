<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/2"&gt;2 Mucalindavagga&lt;/a&gt;&lt;/div&gt;&lt;div class="i"&gt;2.1 Mucalindasutta&lt;/div&gt;&lt;div class=h&gt;Mucalindavagga&lt;/div&gt;&lt;div class=h&gt;Mucalindasutta&lt;/div&gt;&lt;div class="q" id="p_18Ud_71"&gt; &lt;div class="divNumber"&gt;11.&lt;/div&gt; &lt;div class="p"&gt;&lt;span class="pN"&gt;71&lt;/span&gt;Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre mucalindamūle paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī. &lt;/div&gt;&lt;/div&gt;&lt;div class="q" id="p_18Ud_72"&gt; &lt;div class="p"&gt;&lt;span class="pN"&gt;72&lt;/span&gt;Tena kho pana samayena mahā akālamegho udapādi sattāhavaddalikā sītavātaduddinī. Atha kho mucalindo nāgarājā sakabhavanā nikkhamitvā bhagavato kāyaṃ sattakkhattuṃ bhogehi parikkhipitvā uparimuddhani mahantaṃ phaṇaṃ vihacca aṭṭhāsi—  “mā bhagavantaṃ sītaṃ, mā bhagavantaṃ uṇhaṃ, mā bhagavantaṃ ḍaṃsamakasavātātapasarīsapasamphasso”ti. &lt;/div&gt;&lt;/div&gt;&lt;div class="q" id="p_18Ud_73"&gt; &lt;div class="p"&gt;&lt;span class="pN"&gt;73&lt;/span&gt;Atha kho bhagavā tassa sattāhassa accayena tamhā samādhimhā vuṭṭhāsi. Atha kho mucalindo nāgarājā viddhaṃ vigatavalāhakaṃ devaṃ viditvā bhagavato kāyā bhoge viniveṭhetvā sakavaṇṇaṃ paṭisaṃharitvā māṇavakavaṇṇaṃ abhinimminitvā bhagavato purato aṭṭhāsi pañjaliko bhagavantaṃ namassamāno. &lt;/div&gt;&lt;/div&gt;&lt;div class="q" id="p_18Ud_74"&gt; &lt;div class="p"&gt;&lt;span class="pN"&gt;74&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_75"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;75&lt;/div&gt; &lt;div class="G"&gt;“Sukho viveko tuṭṭhassa,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sutadhammassa passato;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Abyāpajjaṃ sukhaṃ loke,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;pāṇabhūtesu saṃyamo. (12)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_76"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;76&lt;/div&gt; &lt;div class="G"&gt;Sukhā virāgatā loke,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kāmānaṃ samatikkamo;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Asmimānassa yo vinayo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;etaṃ ve paramaṃ sukhan”ti. (13)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_77"&gt;&lt;span class="pN"&gt;77&lt;/span&gt;Paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266216" title="Go to previous page"&gt;&amp;lt;&amp;lt; 2 Mucalindavagga&lt;/a&gt;&lt;a href="javascript:void(0)" onclick="upP()" id="upL" name="266216" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266813" title="Go to next page"&gt;2.2 Rājasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
