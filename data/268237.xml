<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/17A10"&gt;17A10 Dasakanipātapāḷi&lt;/a&gt; » &lt;a href="/tipitaka/17A10/3"&gt;3 Tatiyapaṇṇāsaka&lt;/a&gt; » &lt;a href="/tipitaka/17A10/3/3.1"&gt;3.1 Samaṇasaññāvagga&lt;/a&gt;&lt;/div&gt;&lt;div class="i"&gt;3.1.9 Vamanasutta&lt;/div&gt;&lt;div class=h&gt;Tatiyapaṇṇāsaka&lt;/div&gt;&lt;div class=h&gt;Samaṇasaññāvagga&lt;/div&gt;&lt;div class=h&gt;Vamanasutta&lt;/div&gt;&lt;div class="q" id="p_17A10_967"&gt; &lt;div class="divNumber"&gt;109.&lt;/div&gt; &lt;div class="p"&gt;&lt;span class="pN"&gt;967&lt;/span&gt;“Tikicchakā, bhikkhave, vamanaṃ denti pittasamuṭṭhānānampi ābādhānaṃ paṭighātāya, semhasamuṭṭhānānampi ābādhānaṃ paṭighātāya, vātasamuṭṭhānānampi ābādhānaṃ paṭighātāya. Atthetaṃ, bhikkhave, vamanaṃ; ‘netaṃ natthī’ti vadāmi. Tañca kho etaṃ, bhikkhave, vamanaṃ sampajjatipi vipajjatipi. &lt;/div&gt;&lt;/div&gt;&lt;div class="q" id="p_17A10_968"&gt; &lt;div class="p"&gt;&lt;span class="pN"&gt;968&lt;/span&gt;Ahañca kho, bhikkhave, ariyaṃ vamanaṃ desessāmi, yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. Taṃ suṇātha…pe… . &lt;/div&gt;&lt;/div&gt;&lt;div class="q" id="p_17A10_969"&gt; &lt;div class="p"&gt;&lt;span class="pN"&gt;969&lt;/span&gt;Katamañca taṃ, bhikkhave, ariyaṃ vamanaṃ, yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti…pe…  sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti? &lt;/div&gt;&lt;/div&gt;&lt;div class="q" id="p_17A10_970"&gt; &lt;div class="p"&gt;&lt;span class="pN"&gt;970&lt;/span&gt;Sammādiṭṭhikassa, bhikkhave, micchādiṭṭhi vantā hoti; ye ca micchādiṭṭhipaccayā aneke pāpakā akusalā dhammā sambhavanti te cassa vantā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti. &lt;/div&gt;&lt;/div&gt;&lt;div class="q" id="p_17A10_971"&gt; &lt;div class="p"&gt;&lt;span class="pN"&gt;971&lt;/span&gt;Sammāsaṅkappassa, bhikkhave, micchāsaṅkappo vanto hoti…pe…  sammāvācassa, bhikkhave, micchāvācā vantā hoti…  sammākammantassa, bhikkhave, micchākammanto vanto hoti…  sammāājīvassa, bhikkhave, micchāājīvo vanto hoti…  sammāvāyāmassa, bhikkhave, micchāvāyāmo vanto hoti…  sammāsatissa, bhikkhave, micchāsati vantā hoti…  sammāsamādhissa, bhikkhave, micchāsamādhi vanto hoti…  sammāñāṇissa, bhikkhave, micchāñāṇaṃ vantaṃ hoti…pe… . &lt;/div&gt;&lt;/div&gt;&lt;div class="q" id="p_17A10_972"&gt; &lt;div class="p"&gt;&lt;span class="pN"&gt;972&lt;/span&gt;Sammāvimuttissa, bhikkhave, micchāvimutti vantā hoti; ye ca micchāvimuttipaccayā aneke pāpakā akusalā dhammā sambhavanti te cassa vantā honti; sammāvimuttipaccayā ca aneke kusalā dhammā bhāvanāpāripūriṃ gacchanti. Idaṃ kho taṃ, bhikkhave, ariyaṃ vamanaṃ yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti…pe…  sokaparidevadukkhadomanassupāyāsehi parimuccantī”ti. &lt;/div&gt;&lt;/div&gt;&lt;div class="CENTER" id="p_17A10_973"&gt;&lt;span class="pN"&gt;973&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268236" title="Go to previous page"&gt;&amp;lt;&amp;lt; 3.1.8 Tikicchakasutta&lt;/a&gt;&lt;a href="javascript:void(0)" onclick="upP()" id="upL" name="266480" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="268238" title="Go to next page"&gt;3.1.10 Niddhamanīyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
