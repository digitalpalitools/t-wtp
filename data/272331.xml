<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/1"&gt;1 Mahāpadānasutta&lt;/a&gt;&lt;/div&gt;&lt;div class="i"&gt;1.11 Bodhisattaabhinivesa&lt;/div&gt;&lt;div class=h&gt;Mahāpadānasutta&lt;/div&gt;&lt;div class=h&gt;Bodhisattaabhinivesa&lt;/div&gt;&lt;div class="q" id="p_7D_112"&gt; &lt;div class="divNumber"&gt;57.&lt;/div&gt; &lt;div class="p"&gt;&lt;span class="pN"&gt;112&lt;/span&gt;Atha kho, bhikkhave, vipassissa bodhisattassa vāsūpagatassa rahogatassa paṭisallīnassa evaṃ cetaso parivitakko udapādi—  ‘kicchaṃ vatāyaṃ loko āpanno, jāyati ca jīyati ca mīyati ca cavati ca upapajjati ca, atha ca panimassa dukkhassa nissaraṇaṃ nappajānāti jarāmaraṇassa, kudāssu nāma imassa dukkhassa nissaraṇaṃ paññāyissati jarāmaraṇassā’ti? &lt;/div&gt;&lt;/div&gt;&lt;div class="q" id="p_7D_113"&gt; &lt;div class="p"&gt;&lt;span class="pN"&gt;113&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati jarāmaraṇaṃ hoti, kiṃpaccayā jarāmaraṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘jātiyā kho sati jarāmaraṇaṃ hoti, jātipaccayā jarāmaraṇan’ti. &lt;/div&gt;&lt;/div&gt;&lt;div class="q" id="p_7D_114"&gt; &lt;div class="p"&gt;&lt;span class="pN"&gt;114&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati jāti hoti, kiṃpaccayā jātī’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘bhave kho sati jāti hoti, bhavapaccayā jātī’ti. &lt;/div&gt;&lt;/div&gt;&lt;div class="q" id="p_7D_115"&gt; &lt;div class="p"&gt;&lt;span class="pN"&gt;115&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati bhavo hoti, kiṃpaccayā bhavo’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘upādāne kho sati bhavo hoti, upādānapaccayā bhavo’ti. &lt;/div&gt;&lt;/div&gt;&lt;div class="q" id="p_7D_116"&gt; &lt;div class="p"&gt;&lt;span class="pN"&gt;116&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati upādānaṃ hoti, kiṃpaccayā upādānan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘taṇhāya kho sati upādānaṃ hoti, taṇhāpaccayā upādānan’ti. &lt;/div&gt;&lt;/div&gt;&lt;div class="q" id="p_7D_117"&gt; &lt;div class="p"&gt;&lt;span class="pN"&gt;117&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati taṇhā hoti, kiṃpaccayā taṇhā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘vedanāya kho sati taṇhā hoti, vedanāpaccayā taṇhā’ti. &lt;/div&gt;&lt;/div&gt;&lt;div class="q" id="p_7D_118"&gt; &lt;div class="p"&gt;&lt;span class="pN"&gt;118&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati vedanā hoti, kiṃpaccayā vedanā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘phasse kho sati vedanā hoti, phassapaccayā vedanā’ti. &lt;/div&gt;&lt;/div&gt;&lt;div class="q" id="p_7D_119"&gt; &lt;div class="p"&gt;&lt;span class="pN"&gt;119&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati phasso hoti, kiṃpaccayā phasso’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘saḷāyatane kho sati phasso hoti, saḷāyatanapaccayā phasso’ti. &lt;/div&gt;&lt;/div&gt;&lt;div class="q" id="p_7D_120"&gt; &lt;div class="p"&gt;&lt;span class="pN"&gt;120&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati saḷāyatanaṃ hoti, kiṃpaccayā saḷāyatanan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘nāmarūpe kho sati saḷāyatanaṃ hoti, nāmarūpapaccayā saḷāyatanan’ti. &lt;/div&gt;&lt;/div&gt;&lt;div class="q" id="p_7D_121"&gt; &lt;div class="p"&gt;&lt;span class="pN"&gt;121&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati nāmarūpaṃ hoti, kiṃpaccayā nāmarūpan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘viññāṇe kho sati nāmarūpaṃ hoti, viññāṇapaccayā nāmarūpan’ti. &lt;/div&gt;&lt;/div&gt;&lt;div class="q" id="p_7D_122"&gt; &lt;div class="p"&gt;&lt;span class="pN"&gt;122&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho sati viññāṇaṃ hoti, kiṃpaccayā viññāṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘nāmarūpe kho sati viññāṇaṃ hoti, nāmarūpapaccayā viññāṇan’ti. &lt;/div&gt;&lt;/div&gt;&lt;div class="q" id="p_7D_123"&gt; &lt;div class="divNumber"&gt;58.&lt;/div&gt; &lt;div class="p"&gt;&lt;span class="pN"&gt;123&lt;/span&gt;Atha kho, bhikkhave, vipassissa bodhisattassa etadahosi—  ‘paccudāvattati kho idaṃ viññāṇaṃ nāmarūpamhā, nāparaṃ gacchati. Ettāvatā jāyetha vā jiyyetha vā miyyetha vā cavetha vā upapajjetha vā, yadidaṃ nāmarūpapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti’. &lt;/div&gt;&lt;/div&gt;&lt;div class="q" id="p_7D_124"&gt; &lt;div class="divNumber"&gt;59.&lt;/div&gt; &lt;div class="p"&gt;&lt;span class="pN"&gt;124&lt;/span&gt;‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_7D_125"&gt; &lt;div class="divNumber"&gt;60.&lt;/div&gt; &lt;div class="p"&gt;&lt;span class="pN"&gt;125&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati jarāmaraṇaṃ na hoti, kissa nirodhā jarāmaraṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘jātiyā kho asati jarāmaraṇaṃ na hoti, jātinirodhā jarāmaraṇanirodho’ti. &lt;/div&gt;&lt;/div&gt;&lt;div class="q" id="p_7D_126"&gt; &lt;div class="p"&gt;&lt;span class="pN"&gt;126&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati jāti na hoti, kissa nirodhā jātinirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘bhave kho asati jāti na hoti, bhavanirodhā jātinirodho’ti. &lt;/div&gt;&lt;/div&gt;&lt;div class="q" id="p_7D_127"&gt; &lt;div class="p"&gt;&lt;span class="pN"&gt;127&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati bhavo na hoti, kissa nirodhā bhavanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘upādāne kho asati bhavo na hoti, upādānanirodhā bhavanirodho’ti. &lt;/div&gt;&lt;/div&gt;&lt;div class="q" id="p_7D_128"&gt; &lt;div class="p"&gt;&lt;span class="pN"&gt;128&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati upādānaṃ na hoti, kissa nirodhā upādānanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘taṇhāya kho asati upādānaṃ na hoti, taṇhānirodhā upādānanirodho’ti. &lt;/div&gt;&lt;/div&gt;&lt;div class="q" id="p_7D_129"&gt; &lt;div class="p"&gt;&lt;span class="pN"&gt;129&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati taṇhā na hoti, kissa nirodhā taṇhānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘vedanāya kho asati taṇhā na hoti, vedanānirodhā taṇhānirodho’ti. &lt;/div&gt;&lt;/div&gt;&lt;div class="q" id="p_7D_130"&gt; &lt;div class="p"&gt;&lt;span class="pN"&gt;130&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati vedanā na hoti, kissa nirodhā vedanānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘phasse kho asati vedanā na hoti, phassanirodhā vedanānirodho’ti. &lt;/div&gt;&lt;/div&gt;&lt;div class="q" id="p_7D_131"&gt; &lt;div class="p"&gt;&lt;span class="pN"&gt;131&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati phasso na hoti, kissa nirodhā phassanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘saḷāyatane kho asati phasso na hoti, saḷāyatananirodhā phassanirodho’ti. &lt;/div&gt;&lt;/div&gt;&lt;div class="q" id="p_7D_132"&gt; &lt;div class="p"&gt;&lt;span class="pN"&gt;132&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati saḷāyatanaṃ na hoti, kissa nirodhā saḷāyatananirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘nāmarūpe kho asati saḷāyatanaṃ na hoti, nāmarūpanirodhā saḷāyatananirodho’ti. &lt;/div&gt;&lt;/div&gt;&lt;div class="q" id="p_7D_133"&gt; &lt;div class="p"&gt;&lt;span class="pN"&gt;133&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati nāmarūpaṃ na hoti, kissa nirodhā nāmarūpanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘viññāṇe kho asati nāmarūpaṃ na hoti, viññāṇanirodhā nāmarūpanirodho’ti. &lt;/div&gt;&lt;/div&gt;&lt;div class="q" id="p_7D_134"&gt; &lt;div class="p"&gt;&lt;span class="pN"&gt;134&lt;/span&gt;Atha kho, bhikkhave, vipassissa bodhisattassa etadahosi—  ‘kimhi nu kho asati viññāṇaṃ na hoti, kissa nirodhā viññāṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo—  ‘nāmarūpe kho asati viññāṇaṃ na hoti, nāmarūpanirodhā viññāṇanirodho’ti. &lt;/div&gt;&lt;/div&gt;&lt;div class="q" id="p_7D_135"&gt; &lt;div class="divNumber"&gt;61.&lt;/div&gt; &lt;div class="p"&gt;&lt;span class="pN"&gt;135&lt;/span&gt;Atha kho, bhikkhave, vipassissa bodhisattassa etadahosi—  ‘adhigato kho myāyaṃ maggo sambodhāya yadidaṃ—  nāmarūpanirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti’. &lt;/div&gt;&lt;/div&gt;&lt;div class="q" id="p_7D_136"&gt; &lt;div class="divNumber"&gt;62.&lt;/div&gt; &lt;div class="p"&gt;&lt;span class="pN"&gt;136&lt;/span&gt;‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_7D_137"&gt; &lt;div class="divNumber"&gt;63.&lt;/div&gt; &lt;div class="p"&gt;&lt;span class="pN"&gt;137&lt;/span&gt;Atha kho, bhikkhave, vipassī bodhisatto aparena samayena pañcasu upādānakkhandhesu udayabbayānupassī vihāsi—  ‘iti rūpaṃ, iti rūpassa samudayo, iti rūpassa atthaṅgamo; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṃ samudayo, iti saṅkhārānaṃ atthaṅgamo; iti viññāṇaṃ, iti viññāṇassa samudayo, iti viññāṇassa atthaṅgamo’ti, tassa pañcasu upādānakkhandhesu udayabbayānupassino viharato na cirasseva anupādāya āsavehi cittaṃ vimuccīti. &lt;/div&gt;&lt;/div&gt;&lt;div class="CENTER" id="p_7D_138"&gt;&lt;span class="pN"&gt;138&lt;/span&gt;Dutiyabhāṇavāro.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272330" title="Go to previous page"&gt;&amp;lt;&amp;lt; 1.10 Mahājanakāyaanupabbajjā&lt;/a&gt;&lt;a href="javascript:void(0)" onclick="upP()" id="upL" name="271659" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272332" title="Go to next page"&gt;1.12 Brahmayācanakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
