<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A7"&gt;16A7 Sattakanipātapāḷi&lt;/a&gt; » &lt;a href="/tipitaka/16A7/2"&gt;2 Dutiyapaṇṇāsaka&lt;/a&gt; » &lt;a href="/tipitaka/16A7/2/2.1"&gt;2.1 Abyākatavagga&lt;/a&gt;&lt;/div&gt;&lt;div class="i"&gt;2.1.5 Arakkheyyasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Abyākatavagga&lt;/div&gt;&lt;div class=h&gt;Arakkheyyasutta&lt;/div&gt;&lt;div class="q" id="p_16A7_370"&gt; &lt;div class="divNumber"&gt;58.&lt;/div&gt; &lt;div class="p"&gt;&lt;span class="pN"&gt;370&lt;/span&gt;“Cattārimāni, bhikkhave, tathāgatassa arakkheyyāni, tīhi ca anupavajjo. Katamāni cattāri tathāgatassa arakkheyyāni? Parisuddhakāyasamācāro, bhikkhave, tathāgato; natthi tathāgatassa kāyaduccaritaṃ yaṃ tathāgato rakkheyya—  ‘mā me idaṃ paro aññāsī’ti. (1) &lt;/div&gt;&lt;/div&gt;&lt;div class="q" id="p_16A7_371"&gt; &lt;div class="p"&gt;&lt;span class="pN"&gt;371&lt;/span&gt;Parisuddhavacīsamācāro, bhikkhave, tathāgato; natthi tathāgatassa vacīduccaritaṃ yaṃ tathāgato rakkheyya—  ‘mā me idaṃ paro aññāsī’ti. (2) &lt;/div&gt;&lt;/div&gt;&lt;div class="q" id="p_16A7_372"&gt; &lt;div class="p"&gt;&lt;span class="pN"&gt;372&lt;/span&gt;Parisuddhamanosamācāro, bhikkhave, tathāgato; natthi tathāgatassa manoduccaritaṃ yaṃ tathāgato rakkheyya—  ‘mā me idaṃ paro aññāsī’ti. (3) &lt;/div&gt;&lt;/div&gt;&lt;div class="q" id="p_16A7_373"&gt; &lt;div class="p"&gt;&lt;span class="pN"&gt;373&lt;/span&gt;Parisuddhājīvo, bhikkhave, tathāgato; natthi tathāgatassa micchāājīvo yaṃ tathāgato rakkheyya—  ‘mā me idaṃ paro aññāsī’ti. (4) &lt;/div&gt;&lt;/div&gt;&lt;div class="q" id="p_16A7_374"&gt; &lt;div class="p"&gt;&lt;span class="pN"&gt;374&lt;/span&gt;Imāni cattāri tathāgatassa arakkheyyāni. &lt;/div&gt;&lt;/div&gt;&lt;div class="q" id="p_16A7_375"&gt; &lt;div class="p"&gt;&lt;span class="pN"&gt;375&lt;/span&gt;Katamehi tīhi anupavajjo? Svākkhātadhammo, bhikkhave, tathāgato. Tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessati—  ‘itipi tvaṃ na svākkhātadhammo’ti. Nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. (1) &lt;/div&gt;&lt;/div&gt;&lt;div class="q" id="p_16A7_376"&gt; &lt;div class="p"&gt;&lt;span class="pN"&gt;376&lt;/span&gt;Supaññattā kho pana me, bhikkhave, sāvakānaṃ nibbānagāminī paṭipadā. Yathāpaṭipannā mama sāvakā āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharanti. Tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessati—  ‘itipi te na supaññattā sāvakānaṃ nibbānagāminī paṭipadā. Yathāpaṭipannā tava sāvakā āsavānaṃ khayā…pe…  sacchikatvā upasampajja viharantī’ti. Nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. (2) &lt;/div&gt;&lt;/div&gt;&lt;div class="q" id="p_16A7_377"&gt; &lt;div class="p"&gt;&lt;span class="pN"&gt;377&lt;/span&gt;Anekasatā kho pana me, bhikkhave, sāvakaparisā āsavānaṃ khayā…pe…  sacchikatvā upasampajja viharanti. Tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessati—  ‘itipi te na anekasatā sāvakaparisā āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharantī’ti. Nimittametaṃ, bhikkhave, na samanupassāmi. Etamahaṃ, bhikkhave, nimittaṃ asamanupassanto khemappatto abhayappatto vesārajjappatto viharāmi. (3) &lt;/div&gt;&lt;/div&gt;&lt;div class="q" id="p_16A7_378"&gt; &lt;div class="p"&gt;&lt;span class="pN"&gt;378&lt;/span&gt;Imehi tīhi anupavajjo. &lt;/div&gt;&lt;/div&gt;&lt;div class="q" id="p_16A7_379"&gt; &lt;div class="p"&gt;&lt;span class="pN"&gt;379&lt;/span&gt;Imāni kho, bhikkhave, cattāri tathāgatassa arakkheyyāni, imehi ca tīhi anupavajjo”ti. &lt;/div&gt;&lt;/div&gt;&lt;div class="CENTER" id="p_16A7_380"&gt;&lt;span class="pN"&gt;380&lt;/span&gt;Pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276253" title="Go to previous page"&gt;&amp;lt;&amp;lt; 2.1.4 Sīhasenāpatisutta&lt;/a&gt;&lt;a href="javascript:void(0)" onclick="upP()" id="upL" name="273187" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276255" title="Go to next page"&gt;2.1.6 Kimilasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
