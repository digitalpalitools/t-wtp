<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/2"&gt;2 Udumbarikasutta&lt;/a&gt;&lt;/div&gt;&lt;div class="i"&gt;2.6 Paribbājakānaṃpajjhāyana&lt;/div&gt;&lt;div class=h&gt;Udumbarikasutta&lt;/div&gt;&lt;div class=h&gt;Paribbājakānaṃpajjhāyana&lt;/div&gt;&lt;div class="q" id="p_8D_174"&gt; &lt;div class="divNumber"&gt;78.&lt;/div&gt; &lt;div class="p"&gt;&lt;span class="pN"&gt;174&lt;/span&gt;Siyā kho pana te, nigrodha, evamassa—  ‘antevāsikamyatā no samaṇo gotamo evamāhā’ti. Na kho panetaṃ, nigrodha, evaṃ daṭṭhabbaṃ. Yo eva vo ācariyo, so eva vo ācariyo hotu. &lt;/div&gt;&lt;/div&gt;&lt;div class="q" id="p_8D_175"&gt; &lt;div class="p"&gt;&lt;span class="pN"&gt;175&lt;/span&gt;Siyā kho pana te, nigrodha, evamassa—  ‘uddesā no cāvetukāmo samaṇo gotamo evamāhā’ti. Na kho panetaṃ, nigrodha, evaṃ daṭṭhabbaṃ. Yo eva vo uddeso so eva vo uddeso hotu. &lt;/div&gt;&lt;/div&gt;&lt;div class="q" id="p_8D_176"&gt; &lt;div class="p"&gt;&lt;span class="pN"&gt;176&lt;/span&gt;Siyā kho pana te, nigrodha, evamassa—  ‘ājīvā no cāvetukāmo samaṇo gotamo evamāhā’ti. Na kho panetaṃ, nigrodha, evaṃ daṭṭhabbaṃ. Yo eva vo ājīvo, so eva vo ājīvo hotu. &lt;/div&gt;&lt;/div&gt;&lt;div class="q" id="p_8D_177"&gt; &lt;div class="p"&gt;&lt;span class="pN"&gt;177&lt;/span&gt;Siyā kho pana te, nigrodha, evamassa—  ‘ye no dhammā akusalā akusalasaṅkhātā sācariyakānaṃ, tesu patiṭṭhāpetukāmo samaṇo gotamo evamāhā’ti. Na kho panetaṃ, nigrodha, evaṃ daṭṭhabbaṃ. Akusalā ceva vo te dhammā hontu akusalasaṅkhātā ca sācariyakānaṃ. &lt;/div&gt;&lt;/div&gt;&lt;div class="q" id="p_8D_178"&gt; &lt;div class="p"&gt;&lt;span class="pN"&gt;178&lt;/span&gt;Siyā kho pana te, nigrodha, evamassa—  ‘ye no dhammā kusalā kusalasaṅkhātā sācariyakānaṃ, tehi vivecetukāmo samaṇo gotamo evamāhā’ti. Na kho panetaṃ, nigrodha, evaṃ daṭṭhabbaṃ. Kusalā ceva vo te dhammā hontu kusalasaṅkhātā ca sācariyakānaṃ. &lt;/div&gt;&lt;/div&gt;&lt;div class="q" id="p_8D_179"&gt; &lt;div class="p"&gt;&lt;span class="pN"&gt;179&lt;/span&gt;Iti khvāhaṃ, nigrodha, neva antevāsikamyatā evaṃ vadāmi, napi uddesā cāvetukāmo evaṃ vadāmi, napi ājīvā cāvetukāmo evaṃ vadāmi, napi ye vo dhammā akusalā akusalasaṅkhātā sācariyakānaṃ, tesu patiṭṭhāpetukāmo evaṃ vadāmi, napi ye vo dhammā kusalā kusalasaṅkhātā sācariyakānaṃ, tehi vivecetukāmo evaṃ vadāmi. Santi ca kho, nigrodha, akusalā dhammā appahīnā saṃkilesikā ponobbhavikā sadarā dukkhavipākā āyatiṃ jātijarāmaraṇiyā, yesāhaṃ pahānāya dhammaṃ desemi. Yathāpaṭipannānaṃ vo saṃkilesikā dhammā pahīyissanti, vodānīyā dhammā abhivaḍḍhissanti, paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā”ti. &lt;/div&gt;&lt;/div&gt;&lt;div class="q" id="p_8D_180"&gt; &lt;div class="divNumber"&gt;79.&lt;/div&gt; &lt;div class="p"&gt;&lt;span class="pN"&gt;180&lt;/span&gt;Evaṃ vutte, te paribbājakā tuṇhībhūtā maṅkubhūtā pattakkhandhā adhomukhā pajjhāyantā appaṭibhānā nisīdiṃsu yathā taṃ mārena pariyuṭṭhitacittā. Atha kho bhagavato etadahosi—  “sabbepime moghapurisā phuṭṭhā pāpimatā. Yatra hi nāma ekassapi na evaṃ bhavissati—  ‘handa mayaṃ aññāṇatthampi samaṇe gotame brahmacariyaṃ carāma, kiṃ karissati sattāho’”ti? &lt;/div&gt;&lt;/div&gt;&lt;div class="q" id="p_8D_181"&gt; &lt;div class="p"&gt;&lt;span class="pN"&gt;181&lt;/span&gt;Atha kho bhagavā udumbarikāya paribbājakārāme sīhanādaṃ naditvā vehāsaṃ abbhuggantvā gijjhakūṭe pabbate paccupaṭṭhāsi. Sandhāno pana gahapati tāvadeva rājagahaṃ pāvisīti. &lt;/div&gt;&lt;/div&gt;&lt;div class="ENDH3" id="p_8D_182"&gt;&lt;span class="pN"&gt;182&lt;/span&gt;Udumbarikasuttaṃ niṭṭhitaṃ dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272431" title="Go to previous page"&gt;&amp;lt;&amp;lt; 2.5 Brahmacariyapariyosānasacchikiriyā&lt;/a&gt;&lt;a href="javascript:void(0)" onclick="upP()" id="upL" name="271670" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271671" title="Go to next page"&gt;3 Cakkavattisutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
