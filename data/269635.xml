<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/3"&gt;3 Milindapañha&lt;/a&gt; » &lt;a href="/tipitaka/28Mi/3/3.2"&gt;3.2 Addhānavagga&lt;/a&gt;&lt;/div&gt;&lt;div class="i"&gt;3.2.9 Addhānapañha&lt;/div&gt;&lt;div class=h&gt;Milindapañha&lt;/div&gt;&lt;div class=h&gt;Addhānavagga&lt;/div&gt;&lt;div class=h&gt;Addhānapañha&lt;/div&gt;&lt;div class="q" id="p_28Mi_223"&gt; &lt;div class="divNumber"&gt;48.&lt;/div&gt; &lt;div class="p"&gt;&lt;span class="pN"&gt;223&lt;/span&gt;Rājā āha—  “bhante nāgasena, yaṃ panetaṃ brūsi ‘dīghamaddhānan’ti, kimetaṃ addhānaṃ nāmā”ti? “Atīto, mahārāja, addhā, anāgato addhā, paccuppanno addhā”ti. “Kiṃ pana, bhante, sabbe addhā atthī”ti? “Koci, mahārāja, addhā atthi, koci natthī”ti. “Katamo pana, bhante, atthi, katamo natthī”ti? “Ye te, mahārāja, saṅkhārā atītā vigatā niruddhā vipariṇatā, so addhā natthi, ye dhammā vipākā, ye ca vipākadhammadhammā, ye ca aññatra paṭisandhiṃ denti, so addhā atthi. Ye sattā kālaṅkatā aññatra uppannā, so ca addhā atthi. Ye sattā kālaṅkatā aññatra anuppannā, so addhā natthi. Ye ca sattā parinibbutā, so ca addhā natthi parinibbutattā”ti. &lt;/div&gt;&lt;/div&gt;&lt;div class="q" id="p_28Mi_224"&gt; &lt;div class="p"&gt;&lt;span class="pN"&gt;224&lt;/span&gt;“Kallosi, bhante nāgasenā”ti. &lt;/div&gt;&lt;/div&gt;&lt;div class="CENTER" id="p_28Mi_225"&gt;&lt;span class="pN"&gt;225&lt;/span&gt;Addhānapañho navamo.&lt;/div&gt;&lt;div class="ENDH3" id="p_28Mi_226"&gt;&lt;span class="pN"&gt;226&lt;/span&gt;Addhānavaggo dutiyo.&lt;/div&gt;&lt;div class="CENTER" id="p_28Mi_227"&gt;&lt;span class="pN"&gt;227&lt;/span&gt;Imasmiṃ vagge nava pañhā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269634" title="Go to previous page"&gt;&amp;lt;&amp;lt; 3.2.8 Nāmarūpapaṭisandahanapañha&lt;/a&gt;&lt;a href="javascript:void(0)" onclick="upP()" id="upL" name="267866" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267867" title="Go to next page"&gt;3.3 Vicāravagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
