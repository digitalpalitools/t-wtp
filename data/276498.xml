<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.6"&gt;1.5.6 Surāpānavagga&lt;/a&gt;&lt;/div&gt;&lt;div class="i"&gt;1.5.6.9 Vikappanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Surāpānavagga&lt;/div&gt;&lt;div class=h&gt;Vikappanasikkhāpada&lt;/div&gt;&lt;div class="q" id="p_2V_1133"&gt;&lt;div class="divNumber"&gt;372.&lt;/div&gt;&lt;div class="p"&gt;&lt;span class="pN"&gt;1133&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā upanando sakyaputto bhātuno saddhivihārikassa bhikkhuno sāmaṃ cīvaraṃ vikappetvā appaccuddhāraṇaṃ paribhuñjati. Atha kho so bhikkhu bhikkhūnaṃ etamatthaṃ ārocesi—  “ayaṃ, āvuso, āyasmā upanando sakyaputto mayhaṃ cīvaraṃ sāmaṃ vikappetvā appaccuddhāraṇaṃ paribhuñjatī”ti.&lt;/div&gt;&lt;/div&gt;&lt;div class="q" id="p_2V_1134"&gt;&lt;div class="p"&gt;&lt;span class="pN"&gt;1134&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto bhikkhussa sāmaṃ cīvaraṃ vikappetvā appaccuddhāraṇaṃ paribhuñjissatī”ti…pe…  “saccaṃ kira tvaṃ, upananda, bhikkhussa sāmaṃ cīvaraṃ vikappetvā appaccuddhāraṇaṃ paribhuñjasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, bhikkhussa sāmaṃ cīvaraṃ vikappetvā appaccuddhāraṇaṃ paribhuñjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1135"&gt;&lt;div class="divNumber"&gt;373.&lt;/div&gt;&lt;div class="p"&gt;&lt;span class="pN"&gt;1135&lt;/span&gt;&lt;span class="bold"&gt;“Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appaccuddhāraṇaṃ paribhuñjeyya, pācittiyan”&lt;/span&gt;ti. (&lt;span class="italic"&gt;59&lt;/span&gt;:&lt;span class="bold"&gt;108&lt;/span&gt;)&lt;/div&gt;&lt;/div&gt;&lt;div class="q" id="p_2V_1136"&gt;&lt;div class="divNumber"&gt;374.&lt;/div&gt;&lt;div class="p"&gt;&lt;span class="pN"&gt;1136&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1137"&gt;&lt;div class="p"&gt;&lt;span class="pN"&gt;1137&lt;/span&gt;&lt;span class="bold"&gt;Bhikkhussā&lt;/span&gt;ti aññassa bhikkhussa.&lt;/div&gt;&lt;/div&gt;&lt;div class="q" id="p_2V_1138"&gt;&lt;div class="p"&gt;&lt;span class="pN"&gt;1138&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_1139"&gt;&lt;div class="p"&gt;&lt;span class="pN"&gt;1139&lt;/span&gt;&lt;span class="bold"&gt;Sikkhamānā&lt;/span&gt; nāma dve vassāni chasu dhammesu sikkhitasikkhā.&lt;/div&gt;&lt;/div&gt;&lt;div class="q" id="p_2V_1140"&gt;&lt;div class="p"&gt;&lt;span class="pN"&gt;1140&lt;/span&gt;&lt;span class="bold"&gt;Sāmaṇero&lt;/span&gt; nāma dasasikkhāpadiko.&lt;/div&gt;&lt;/div&gt;&lt;div class="q" id="p_2V_1141"&gt;&lt;div class="p"&gt;&lt;span class="pN"&gt;1141&lt;/span&gt;&lt;span class="bold"&gt;Sāmaṇerī&lt;/span&gt; nāma dasasikkhāpadikā.&lt;/div&gt;&lt;/div&gt;&lt;div class="q" id="p_2V_1142"&gt;&lt;div class="p"&gt;&lt;span class="pN"&gt;1142&lt;/span&gt;&lt;span class="bold"&gt;Sāman&lt;/span&gt;ti sayaṃ vikappetvā.&lt;/div&gt;&lt;/div&gt;&lt;div class="q" id="p_2V_1143"&gt;&lt;div class="p"&gt;&lt;span class="pN"&gt;1143&lt;/span&gt;&lt;span class="bold"&gt;Cīvaraṃ&lt;/span&gt; nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.&lt;/div&gt;&lt;/div&gt;&lt;div class="q" id="p_2V_1144"&gt;&lt;div class="p"&gt;&lt;span class="pN"&gt;1144&lt;/span&gt;&lt;span class="bold"&gt;Vikappanā&lt;/span&gt; nāma dve vikappanā—  sammukhāvikappanā ca parammukhāvikappanā ca.&lt;/div&gt;&lt;/div&gt;&lt;div class="q" id="p_2V_1145"&gt;&lt;div class="p"&gt;&lt;span class="pN"&gt;1145&lt;/span&gt;&lt;span class="bold"&gt;Sammukhāvikappanā&lt;/span&gt; nāma “imaṃ cīvaraṃ tuyhaṃ vikappemi itthannāmassa vā”ti.&lt;/div&gt;&lt;/div&gt;&lt;div class="q" id="p_2V_1146"&gt;&lt;div class="p"&gt;&lt;span class="pN"&gt;1146&lt;/span&gt;&lt;span class="bold"&gt;Parammukhāvikappanā&lt;/span&gt; nāma “imaṃ cīvaraṃ vikappanatthāya tuyhaṃ dammī”ti. Tena vattabbo—  “ko te mitto vā sandiṭṭho vā”ti? “Itthannāmo ca itthannāmo cā”ti. Tena vattabbo—  “ahaṃ tesaṃ dammi, tesaṃ santakaṃ paribhuñja vā vissajjehi vā yathāpaccayaṃ vā karohī”ti.&lt;/div&gt;&lt;/div&gt;&lt;div class="q" id="p_2V_1147"&gt;&lt;div class="p"&gt;&lt;span class="pN"&gt;1147&lt;/span&gt;&lt;span class="bold"&gt;Appaccuddhāraṇaṃ&lt;/span&gt; nāma tassa vā adinnaṃ, tassa vā avissasanto paribhuñjati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1148"&gt;&lt;div class="divNumber"&gt;375.&lt;/div&gt;&lt;div class="p"&gt;&lt;span class="pN"&gt;1148&lt;/span&gt;Appaccuddhāraṇe appaccuddhāraṇasaññī paribhuñjati, āpatti pācittiyassa. Appaccuddhāraṇe vematiko paribhuñjati, āpatti pācittiyassa. Appaccuddhāraṇe appaccuddhāraṇasaññī paribhuñjati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1149"&gt;&lt;div class="p"&gt;&lt;span class="pN"&gt;1149&lt;/span&gt;Adhiṭṭheti vā vissajjeti vā, āpatti dukkaṭassa. Paccuddhāraṇe appaccuddhāraṇasaññī, āpatti dukkaṭassa. Paccuddhāraṇe vematiko, āpatti dukkaṭassa. Paccuddhāraṇe paccuddhāraṇasaññī, anāpatti.&lt;/div&gt;&lt;/div&gt;&lt;div class="q" id="p_2V_1150"&gt;&lt;div class="divNumber"&gt;376.&lt;/div&gt;&lt;div class="p"&gt;&lt;span class="pN"&gt;1150&lt;/span&gt;Anāpatti—  so vā deti, tassa vā vissasanto paribhuñjati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1151"&gt;&lt;span class="pN"&gt;1151&lt;/span&gt;Vikappanasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276497" title="Go to previous page"&gt;&amp;lt;&amp;lt; 1.5.6.8 Dubbaṇṇakaraṇasikkhāpada&lt;/a&gt;&lt;a href="javascript:void(0)" onclick="upP()" id="upL" name="273235" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276499" title="Go to next page"&gt;1.5.6.10 Cīvaraapanidhānasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
