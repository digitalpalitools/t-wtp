<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A4"&gt;15A4 Catukkanipātapāḷi&lt;/a&gt; » &lt;a href="/tipitaka/15A4/4"&gt;4 Catutthapaṇṇāsaka&lt;/a&gt; » &lt;a href="/tipitaka/15A4/4/4.3"&gt;4.3 Sañcetaniyavagga&lt;/a&gt;&lt;/div&gt;&lt;div class="i"&gt;4.3.7 Rāhulasutta&lt;/div&gt;&lt;div class=h&gt;Catutthapaṇṇāsaka&lt;/div&gt;&lt;div class=h&gt;Sañcetaniyavagga&lt;/div&gt;&lt;div class=h&gt;Rāhulasutta&lt;/div&gt;&lt;div class="q" id="p_15A4_1069"&gt; &lt;div class="divNumber"&gt;177.&lt;/div&gt; &lt;div class="p"&gt;&lt;span class="pN"&gt;1069&lt;/span&gt;Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rāhulaṃ bhagavā etadavoca—  &lt;/div&gt;&lt;/div&gt;&lt;div class="q" id="p_15A4_1070"&gt; &lt;div class="p"&gt;&lt;span class="pN"&gt;1070&lt;/span&gt;“Yā ca, rāhula, ajjhattikā pathavīdhātu yā ca bāhirā pathavīdhātu, pathavīdhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā pathavīdhātuyā nibbindati, pathavīdhātuyā cittaṃ virājeti. &lt;/div&gt;&lt;/div&gt;&lt;div class="q" id="p_15A4_1071"&gt; &lt;div class="p"&gt;&lt;span class="pN"&gt;1071&lt;/span&gt;Yā ca, rāhula, ajjhattikā āpodhātu yā ca bāhirā āpodhātu, āpodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā āpodhātuyā nibbindati, āpodhātuyā cittaṃ virājeti. &lt;/div&gt;&lt;/div&gt;&lt;div class="q" id="p_15A4_1072"&gt; &lt;div class="p"&gt;&lt;span class="pN"&gt;1072&lt;/span&gt;Yā ca, rāhula, ajjhattikā tejodhātu yā ca bāhirā tejodhātu, tejodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā tejodhātuyā nibbindati, tejodhātuyā cittaṃ virājeti. &lt;/div&gt;&lt;/div&gt;&lt;div class="q" id="p_15A4_1073"&gt; &lt;div class="p"&gt;&lt;span class="pN"&gt;1073&lt;/span&gt;Yā ca, rāhula, ajjhattikā vāyodhātu yā ca bāhirā vāyodhātu, vāyodhāturevesā. ‘Taṃ netaṃ mama, nesohamasmi, na meso attā’ti, evametaṃ yathābhūtaṃ sammappaññāya daṭṭhabbaṃ. Evametaṃ yathābhūtaṃ sammappaññāya disvā vāyodhātuyā nibbindati, vāyodhātuyā cittaṃ virājeti. &lt;/div&gt;&lt;/div&gt;&lt;div class="q" id="p_15A4_1074"&gt; &lt;div class="p"&gt;&lt;span class="pN"&gt;1074&lt;/span&gt;Yato kho, rāhula, bhikkhu imāsu catūsu dhātūsu nevattānaṃ na attaniyaṃ samanupassati, ayaṃ vuccati, rāhula, bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā”ti. &lt;/div&gt;&lt;/div&gt;&lt;div class="CENTER" id="p_15A4_1075"&gt;&lt;span class="pN"&gt;1075&lt;/span&gt;Sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275698" title="Go to previous page"&gt;&amp;lt;&amp;lt; 4.3.6 Āyācanasutta&lt;/a&gt;&lt;a href="javascript:void(0)" onclick="upP()" id="upL" name="273129" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275700" title="Go to next page"&gt;4.3.8 Jambālīsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
