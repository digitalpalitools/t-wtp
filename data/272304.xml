<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/10"&gt;10 Subhasutta&lt;/a&gt;&lt;/div&gt;&lt;div class="i"&gt; Subhamāṇavavatthu&lt;/div&gt;&lt;div class=h&gt;Subhasutta&lt;/div&gt;&lt;div class=h&gt;Subhamāṇavavatthu&lt;/div&gt;&lt;div class="q" id="p_6D_769"&gt; &lt;div class="divNumber"&gt;444.&lt;/div&gt; &lt;div class="p"&gt;&lt;span class="pN"&gt;769&lt;/span&gt;Evaṃ me sutaṃ—  ekaṃ samayaṃ āyasmā ānando sāvatthiyaṃ viharati jetavane anāthapiṇḍikassa ārāme aciraparinibbute bhagavati. Tena kho pana samayena subho māṇavo todeyyaputto sāvatthiyaṃ paṭivasati kenacideva karaṇīyena. &lt;/div&gt;&lt;/div&gt;&lt;div class="q" id="p_6D_770"&gt; &lt;div class="divNumber"&gt;445.&lt;/div&gt; &lt;div class="p"&gt;&lt;span class="pN"&gt;770&lt;/span&gt;Atha kho subho māṇavo todeyyaputto aññataraṃ māṇavakaṃ āmantesi—  “ehi tvaṃ, māṇavaka, yena samaṇo ānando tenupasaṅkama; upasaṅkamitvā mama vacanena samaṇaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha—  ‘subho māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi—  ‘sādhu kira bhavaṃ ānando yena subhassa māṇavassa todeyyaputtassa nivesanaṃ tenupasaṅkamatu anukampaṃ upādāyā’”ti. &lt;/div&gt;&lt;/div&gt;&lt;div class="q" id="p_6D_771"&gt; &lt;div class="divNumber"&gt;446.&lt;/div&gt; &lt;div class="p"&gt;&lt;span class="pN"&gt;771&lt;/span&gt;“Evaṃ, bho”ti kho so māṇavako subhassa māṇavassa todeyyaputtassa paṭissutvā yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so māṇavako āyasmantaṃ ānandaṃ etadavoca—  “subho māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; evañca vadeti—  ‘sādhu kira bhavaṃ ānando yena subhassa māṇavassa todeyyaputtassa nivesanaṃ tenupasaṅkamatu anukampaṃ upādāyā’”ti. &lt;/div&gt;&lt;/div&gt;&lt;div class="q" id="p_6D_772"&gt; &lt;div class="divNumber"&gt;447.&lt;/div&gt; &lt;div class="p"&gt;&lt;span class="pN"&gt;772&lt;/span&gt;Evaṃ vutte, āyasmā ānando taṃ māṇavakaṃ etadavoca—  “akālo kho, māṇavaka. Atthi me ajja bhesajjamattā pītā. Appevanāma svepi upasaṅkameyyāma kālañca samayañca upādāyā”ti. &lt;/div&gt;&lt;/div&gt;&lt;div class="q" id="p_6D_773"&gt; &lt;div class="p"&gt;&lt;span class="pN"&gt;773&lt;/span&gt;“Evaṃ, bho”ti kho so māṇavako āyasmato ānandassa paṭissutvā uṭṭhāyāsanā yena subho māṇavo todeyyaputto tenupasaṅkami; upasaṅkamitvā subhaṃ māṇavaṃ todeyyaputtaṃ etadavoca—  “avocumhā kho mayaṃ bhoto vacanena taṃ bhavantaṃ ānandaṃ—  ‘subho māṇavo todeyyaputto bhavantaṃ ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati, evañca vadeti—  &lt;span class="smallFont"&gt;“&lt;/span&gt;sādhu kira bhavaṃ ānando yena subhassa māṇavassa todeyyaputtassa nivesanaṃ tenupasaṅkamatu anukampaṃ upādāyā&lt;span class="smallFont"&gt;”&lt;/span&gt;’ti. Evaṃ vutte, bho, samaṇo ānando maṃ etadavoca—  ‘akālo kho, māṇavaka. Atthi me ajja bhesajjamattā pītā. Appevanāma svepi upasaṅkameyyāma kālañca samayañca upādāyā’ti. Ettāvatāpi kho, bho, katameva etaṃ, yato kho so bhavaṃ ānando okāsamakāsi svātanāyapi upasaṅkamanāyā”ti. &lt;/div&gt;&lt;/div&gt;&lt;div class="q" id="p_6D_774"&gt; &lt;div class="divNumber"&gt;448.&lt;/div&gt; &lt;div class="p"&gt;&lt;span class="pN"&gt;774&lt;/span&gt;Atha kho āyasmā ānando tassā rattiyā accayena pubbaṇhasamayaṃ nivāsetvā pattacīvaramādāya cetakena bhikkhunā pacchāsamaṇena yena subhassa māṇavassa todeyyaputtassa nivesanaṃ tenupasaṅkami; upasaṅkamitvā paññatte āsane nisīdi. &lt;/div&gt;&lt;/div&gt;&lt;div class="q" id="p_6D_775"&gt; &lt;div class="p"&gt;&lt;span class="pN"&gt;775&lt;/span&gt;Atha kho subho māṇavo todeyyaputto yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho subho māṇavo todeyyaputto āyasmantaṃ ānandaṃ etadavoca—  “bhavañhi ānando tassa bhoto gotamassa dīgharattaṃ upaṭṭhāko santikāvacaro samīpacārī. Bhavametaṃ ānando jāneyya, yesaṃ so bhavaṃ gotamo dhammānaṃ vaṇṇavādī ahosi, yattha ca imaṃ janataṃ samādapesi nivesesi patiṭṭhāpesi. Katamesānaṃ kho, bho ānanda, dhammānaṃ so bhavaṃ gotamo vaṇṇavādī ahosi; kattha ca imaṃ janataṃ samādapesi nivesesi patiṭṭhāpesī”ti? &lt;/div&gt;&lt;/div&gt;&lt;div class="q" id="p_6D_776"&gt; &lt;div class="divNumber"&gt;449.&lt;/div&gt; &lt;div class="p"&gt;&lt;span class="pN"&gt;776&lt;/span&gt;“Tiṇṇaṃ kho, māṇava, khandhānaṃ so bhagavā vaṇṇavādī ahosi; ettha ca imaṃ janataṃ samādapesi nivesesi patiṭṭhāpesi. Katamesaṃ tiṇṇaṃ? Ariyassa sīlakkhandhassa, ariyassa samādhikkhandhassa, ariyassa paññākkhandhassa. Imesaṃ kho, māṇava, tiṇṇaṃ khandhānaṃ so bhagavā vaṇṇavādī ahosi; ettha ca imaṃ janataṃ samādapesi nivesesi patiṭṭhāpesī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271655" title="Go to previous page"&gt;&amp;lt;&amp;lt; 10 Subhasutta&lt;/a&gt;&lt;a href="javascript:void(0)" onclick="upP()" id="upL" name="271655" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272305" title="Go to next page"&gt;10.1 Sīlakkhandha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
