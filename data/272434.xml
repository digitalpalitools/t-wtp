<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/3"&gt;3 Cakkavattisutta&lt;/a&gt;&lt;/div&gt;&lt;div class="i"&gt;3.2 Daḷhanemicakkavattirājā&lt;/div&gt; &lt;div class=h&gt;Cakkavattisutta&lt;/div&gt;&lt;div class=h&gt;Daḷhanemicakkavattirājā&lt;/div&gt;&lt;div class="q" id="p_8D_186"&gt; &lt;div class="divNumber"&gt;81.&lt;/div&gt; &lt;div class="p"&gt;&lt;span class="pN"&gt;186&lt;/span&gt;Bhūtapubbaṃ, bhikkhave, rājā daḷhanemi nāma ahosi cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni ahesuṃ seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanameva sattamaṃ. Parosahassaṃ kho panassa puttā ahesuṃ sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasi. &lt;/div&gt;&lt;/div&gt;&lt;div class=h&gt;Cakkavattisutta&lt;/div&gt;&lt;div class=h&gt;Daḷhanemicakkavattirājā&lt;/div&gt;&lt;div class="q" id="p_8D_187"&gt; &lt;div class="divNumber"&gt;82.&lt;/div&gt; &lt;div class="p"&gt;&lt;span class="pN"&gt;187&lt;/span&gt;Atha kho, bhikkhave, rājā daḷhanemi bahunnaṃ vassānaṃ bahunnaṃ vassasatānaṃ bahunnaṃ vassasahassānaṃ accayena aññataraṃ purisaṃ āmantesi—  ‘yadā tvaṃ, ambho purisa, passeyyāsi dibbaṃ cakkaratanaṃ osakkitaṃ ṭhānā cutaṃ, atha me āroceyyāsī’ti. ‘Evaṃ, devā’ti kho, bhikkhave, so puriso rañño daḷhanemissa paccassosi. Addasā kho, bhikkhave, so puriso bahunnaṃ vassānaṃ bahunnaṃ vassasatānaṃ bahunnaṃ vassasahassānaṃ accayena dibbaṃ cakkaratanaṃ osakkitaṃ ṭhānā cutaṃ, disvāna yena rājā daḷhanemi tenupasaṅkami; upasaṅkamitvā rājānaṃ daḷhanemiṃ etadavoca—  ‘yagghe, deva, jāneyyāsi, dibbaṃ te cakkaratanaṃ osakkitaṃ ṭhānā cutan’ti. Atha kho, bhikkhave, rājā daḷhanemi jeṭṭhaputtaṃ kumāraṃ āmantāpetvā etadavoca—  ‘dibbaṃ kira me, tāta kumāra, cakkaratanaṃ osakkitaṃ ṭhānā cutaṃ. Sutaṃ kho pana metaṃ—  yassa rañño cakkavattissa dibbaṃ cakkaratanaṃ osakkati ṭhānā cavati, na dāni tena raññā ciraṃ jīvitabbaṃ hotīti. Bhuttā kho pana me mānusakā kāmā, samayo dāni me dibbe kāme pariyesituṃ. Ehi tvaṃ, tāta kumāra, imaṃ samuddapariyantaṃ pathaviṃ paṭipajja. Ahaṃ pana kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissāmī’ti. &lt;/div&gt;&lt;/div&gt;&lt;div class=h&gt;Cakkavattisutta&lt;/div&gt;&lt;div class=h&gt;Daḷhanemicakkavattirājā&lt;/div&gt;&lt;div class="q" id="p_8D_188"&gt; &lt;div class="divNumber"&gt;83.&lt;/div&gt; &lt;div class="p"&gt;&lt;span class="pN"&gt;188&lt;/span&gt;Atha kho, bhikkhave, rājā daḷhanemi jeṭṭhaputtaṃ kumāraṃ sādhukaṃ rajje samanusāsitvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbaji. Sattāhapabbajite kho pana, bhikkhave, rājisimhi dibbaṃ cakkaratanaṃ antaradhāyi. &lt;/div&gt;&lt;/div&gt;&lt;div class=h&gt;Cakkavattisutta&lt;/div&gt;&lt;div class=h&gt;Daḷhanemicakkavattirājā&lt;/div&gt;&lt;div class="q" id="p_8D_189"&gt; &lt;div class="p"&gt;&lt;span class="pN"&gt;189&lt;/span&gt;Atha kho, bhikkhave, aññataro puriso yena rājā khattiyo muddhābhisitto tenupasaṅkami; upasaṅkamitvā rājānaṃ khattiyaṃ muddhābhisittaṃ etadavoca—  ‘yagghe, deva, jāneyyāsi, dibbaṃ cakkaratanaṃ antarahitan’ti. Atha kho, bhikkhave, rājā khattiyo muddhābhisitto dibbe cakkaratane antarahite anattamano ahosi, anattamanatañca paṭisaṃvedesi. So yena rājisi tenupasaṅkami; upasaṅkamitvā rājisiṃ etadavoca—  ‘yagghe, deva, jāneyyāsi, dibbaṃ cakkaratanaṃ antarahitan’ti. Evaṃ vutte, bhikkhave, rājisi rājānaṃ khattiyaṃ muddhābhisittaṃ etadavoca—  ‘mā kho tvaṃ, tāta, dibbe cakkaratane antarahite anattamano ahosi, mā anattamanatañca paṭisaṃvedesi, na hi te, tāta, dibbaṃ cakkaratanaṃ pettikaṃ dāyajjaṃ. Iṅgha tvaṃ, tāta, ariye cakkavattivatte vattāhi. Ṭhānaṃ kho panetaṃ vijjati, yaṃ te ariye cakkavattivatte vattamānassa tadahuposathe pannarase sīsaṃnhātassa uposathikassa uparipāsādavaragatassa dibbaṃ cakkaratanaṃ pātubhavissati sahassāraṃ sanemikaṃ sanābhikaṃ sabbākāraparipūran’ti. &lt;/div&gt;&lt;/div&gt;&lt;div class="tn"&gt;&lt;ul class="menu"&gt;&lt;li name="/tipitaka/8D/3/3.2/3.2.1"&gt;&lt;a href="javascript:void(0)" onclick="outD(273578)"&gt;3.2.1&amp;nbsp;Cakkavattiariyavatta&lt;/a&gt;&lt;/li&gt;&lt;li name="/tipitaka/8D/3/3.2/3.2.2"&gt;&lt;a href="javascript:void(0)" onclick="outD(273579)"&gt;3.2.2&amp;nbsp;Cakkaratanapātubhāva&lt;/a&gt;&lt;/li&gt;&lt;/ul&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272433" title="Go to previous page"&gt;&amp;lt;&amp;lt; 3.1 Attadīpasaraṇatā&lt;/a&gt;&lt;a href="javascript:void(0)" onclick="upP()" id="upL" name="271671" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273578" title="Go to next page"&gt;3.2.1 Cakkavattiariyavatta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
