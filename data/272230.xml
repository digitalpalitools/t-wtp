<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/17"&gt;17 Upālipañcaka&lt;/a&gt;&lt;/div&gt;&lt;div class="i"&gt;17.4 Diṭṭhāvikammavagga&lt;/div&gt;&lt;div class=h&gt;Upālipañcaka&lt;/div&gt;&lt;div class=h&gt;Diṭṭhāvikammavagga&lt;/div&gt;&lt;div class="q" id="p_5V_1992"&gt; &lt;div class="divNumber"&gt;425.&lt;/div&gt; &lt;div class="p"&gt;&lt;span class="pN"&gt;1992&lt;/span&gt;“Kati nu kho, bhante, adhammikā diṭṭhāvikammā”ti? &lt;/div&gt;&lt;/div&gt;&lt;div class="q" id="p_5V_1993"&gt; &lt;div class="p"&gt;&lt;span class="pN"&gt;1993&lt;/span&gt;“Pañcime, upāli, adhammikā diṭṭhāvikammā. Katame pañca? Anāpattiyā diṭṭhiṃ āvi karoti, adesanāgāminiyā āpattiyā diṭṭhiṃ āvi karoti, desitāya āpattiyā diṭṭhiṃ āvi karoti, catūhi pañcahi diṭṭhiṃ āvi karoti, mano mānasena diṭṭhiṃ āvi karoti—  ime kho, upāli, pañca adhammikā diṭṭhāvikammā. &lt;/div&gt;&lt;/div&gt;&lt;div class="q" id="p_5V_1994"&gt; &lt;div class="p"&gt;&lt;span class="pN"&gt;1994&lt;/span&gt;Pañcime, upāli, dhammikā diṭṭhāvikammā. Katame pañca? Āpattiyā diṭṭhiṃ āvi karoti, desanāgāminiyā āpattiyā diṭṭhiṃ āvi karoti, adesitāya āpattiyā diṭṭhiṃ āvi karoti, na catūhi pañcahi diṭṭhiṃ āvi karoti, na mano mānasena diṭṭhiṃ āvi karoti—  ime kho, upāli, pañca dhammikā diṭṭhāvikammā. &lt;/div&gt;&lt;/div&gt;&lt;div class="q" id="p_5V_1995"&gt; &lt;div class="p"&gt;&lt;span class="pN"&gt;1995&lt;/span&gt;Aparepi, upāli, pañca adhammikā diṭṭhāvikammā. Katame pañca? Nānāsaṃvāsakassa santike diṭṭhiṃ āvi karoti, nānāsīmāya ṭhitassa santike diṭṭhiṃ āvi karoti, apakatattassa santike diṭṭhiṃ āvi karoti, catūhi pañcahi diṭṭhiṃ āvi karoti, mano mānasena diṭṭhiṃ āvi karoti—  ime kho, upāli, pañca adhammikā diṭṭhāvikammā. &lt;/div&gt;&lt;/div&gt;&lt;div class="q" id="p_5V_1996"&gt; &lt;div class="p"&gt;&lt;span class="pN"&gt;1996&lt;/span&gt;Pañcime, upāli, dhammikā diṭṭhāvikammā. Katame pañca? Samānasaṃvāsakassa santike diṭṭhiṃ āvi karoti, samānasīmāya ṭhitassa santike diṭṭhiṃ āvi karoti, pakatattassa santike diṭṭhiṃ āvi karoti, na catūhi pañcahi diṭṭhiṃ āvi karoti, na mano mānasena diṭṭhiṃ āvi karoti—  ime kho, upāli, pañca dhammikā diṭṭhāvikammā”ti. &lt;/div&gt;&lt;/div&gt;&lt;div class="q" id="p_5V_1997"&gt; &lt;div class="divNumber"&gt;426.&lt;/div&gt; &lt;div class="p"&gt;&lt;span class="pN"&gt;1997&lt;/span&gt;“Kati nu kho, bhante, adhammikā paṭiggahā”ti? &lt;/div&gt;&lt;/div&gt;&lt;div class="q" id="p_5V_1998"&gt; &lt;div class="p"&gt;&lt;span class="pN"&gt;1998&lt;/span&gt;“Pañcime, upāli, adhammikā paṭiggahā. Katame pañca? Kāyena diyyamānaṃ kāyena appaṭiggahitaṃ, kāyena diyyamānaṃ kāyappaṭibaddhena appaṭiggahitaṃ, kāyappaṭibaddhena diyyamānaṃ kāyena appaṭiggahitaṃ, kāyappaṭibaddhena diyyamānaṃ kāyappaṭibaddhena appaṭiggahitaṃ, nissaggiyena diyyamānaṃ kāyena vā kāyappaṭibaddhena vā appaṭiggahitaṃ—  ime kho, upāli, pañca adhammikā paṭiggahā. &lt;/div&gt;&lt;/div&gt;&lt;div class="q" id="p_5V_1999"&gt; &lt;div class="p"&gt;&lt;span class="pN"&gt;1999&lt;/span&gt;Pañcime, upāli, dhammikā paṭiggahā. Katame pañca? Kāyena diyyamānaṃ kāyena paṭiggahitaṃ, kāyena diyyamānaṃ kāyappaṭibaddhena paṭiggahitaṃ, kāyappaṭibaddhena diyyamānaṃ kāyena paṭiggahitaṃ, kāyappaṭibaddhena diyyamānaṃ kāyappaṭibaddhena paṭiggahitaṃ, nissaggiyena diyyamānaṃ kāyena vā kāyappaṭibaddhena vā paṭiggahitaṃ—  ime kho, upāli, pañca dhammikā paṭiggahā”ti. &lt;/div&gt;&lt;/div&gt;&lt;div class="q" id="p_5V_2000"&gt; &lt;div class="divNumber"&gt;427.&lt;/div&gt; &lt;div class="p"&gt;&lt;span class="pN"&gt;2000&lt;/span&gt;“Kati nu kho, bhante, anatirittā”ti? &lt;/div&gt;&lt;/div&gt;&lt;div class="q" id="p_5V_2001"&gt; &lt;div class="p"&gt;&lt;span class="pN"&gt;2001&lt;/span&gt;“Pañcime, upāli, anatirittā. Katame pañca? Akappiyakataṃ hoti, appaṭiggahitakataṃ hoti anuccāritakataṃ hoti, ahatthapāse kataṃ hoti, alametaṃ sabbanti avuttaṃ hoti—  ime kho, upāli, pañca anatirittā. &lt;/div&gt;&lt;/div&gt;&lt;div class="q" id="p_5V_2002"&gt; &lt;div class="p"&gt;&lt;span class="pN"&gt;2002&lt;/span&gt;Pañcime, upāli, atirittā. Katame pañca? Kappiyakataṃ hoti, paṭiggahitakataṃ hoti, uccāritakataṃ hoti, hatthapāse kataṃ hoti, alametaṃ sabbanti vuttaṃ hoti—  ime kho, upāli, pañca atirittā”ti. &lt;/div&gt;&lt;/div&gt;&lt;div class="q" id="p_5V_2003"&gt; &lt;div class="divNumber"&gt;428.&lt;/div&gt; &lt;div class="p"&gt;&lt;span class="pN"&gt;2003&lt;/span&gt;“Katihi nu kho, bhante, ākārehi pavāraṇā paññāyatī”ti? &lt;/div&gt;&lt;/div&gt;&lt;div class="q" id="p_5V_2004"&gt; &lt;div class="p"&gt;&lt;span class="pN"&gt;2004&lt;/span&gt;“Pañcahupāli, ākārehi pavāraṇā paññāyati. Katamehi pañcahi? Asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati—  imehi kho, upāli, pañcahākārehi pavāraṇā paññāyatī”ti. &lt;/div&gt;&lt;/div&gt;&lt;div class="q" id="p_5V_2005"&gt; &lt;div class="divNumber"&gt;429.&lt;/div&gt; &lt;div class="p"&gt;&lt;span class="pN"&gt;2005&lt;/span&gt;“Kati nu kho, bhante, adhammikā paṭiññātakaraṇā”ti? &lt;/div&gt;&lt;/div&gt;&lt;div class="q" id="p_5V_2006"&gt; &lt;div class="p"&gt;&lt;span class="pN"&gt;2006&lt;/span&gt;“Pañcime, upāli, adhammikā paṭiññātakaraṇā. Katame pañca? Bhikkhu pārājikaṃ ajjhāpanno hoti, pārājikena codiyamāno saṃghādisesaṃ ajjhāpanno paṭijānāti, taṃ saṃgho saṃghādisesena kāreti, adhammikaṃ paṭiññātakaraṇaṃ. Bhikkhu pārājikaṃ ajjhāpanno hoti, pārājikena codiyamāno pācittiyaṃ…pe…  pāṭidesanīyaṃ…  dukkaṭaṃ ajjhāpanno paṭijānāti, taṃ saṃgho dukkaṭena kāreti, adhammikaṃ paṭiññātakaraṇaṃ. Bhikkhu saṃghādisesaṃ…pe…  pācittiyaṃ…  pāṭidesanīyaṃ…  dukkaṭaṃ ajjhāpanno hoti. Dukkaṭena codiyamāno pārājikaṃ ajjhāpanno paṭijānāti, taṃ saṃgho pārājikena kāreti, adhammikaṃ paṭiññātakaraṇaṃ. Bhikkhu dukkaṭaṃ ajjhāpanno hoti, dukkaṭena codiyamāno saṃghādisesaṃ…pe…  pācittiyaṃ…  pāṭidesanīyaṃ ajjhāpanno paṭijānāti, taṃ saṃgho pāṭidesanīyena kāreti—  adhammikaṃ paṭiññātakaraṇaṃ. Ime kho, upāli, pañca adhammikā paṭiññātakaraṇā. &lt;/div&gt;&lt;/div&gt;&lt;div class="q" id="p_5V_2007"&gt; &lt;div class="p"&gt;&lt;span class="pN"&gt;2007&lt;/span&gt;Pañcime, upāli, dhammikā paṭiññātakaraṇā. Katame pañca? Bhikkhu pārājikaṃ ajjhāpanno hoti, pārājikena codiyamāno pārājikaṃ ajjhāpanno paṭijānāti, taṃ saṃgho pārājikena kāreti, dhammikaṃ paṭiññātakaraṇaṃ. Bhikkhu saṃghādisesaṃ…pe…  pācittiyaṃ…  pāṭidesanīyaṃ…  dukkaṭaṃ ajjhāpanno hoti, dukkaṭena codiyamāno dukkaṭaṃ ajjhāpanno paṭijānāti, taṃ saṃgho dukkaṭena kāreti, dhammikaṃ paṭiññātakaraṇaṃ. Ime kho, upāli, pañca dhammikā paṭiññātakaraṇā”ti. &lt;/div&gt;&lt;/div&gt;&lt;div class="q" id="p_5V_2008"&gt; &lt;div class="divNumber"&gt;430.&lt;/div&gt; &lt;div class="p"&gt;&lt;span class="pN"&gt;2008&lt;/span&gt;“Katihi nu kho, bhante, aṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātun”ti? &lt;/div&gt;&lt;/div&gt;&lt;div class="q" id="p_5V_2009"&gt; &lt;div class="p"&gt;&lt;span class="pN"&gt;2009&lt;/span&gt;“Pañcahupāli, aṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātuṃ. Katamehi pañcahi? Alajjī ca hoti, bālo ca, apakatatto ca, cāvanādhippāyo vattā hoti, no vuṭṭhānādhippāyo—  imehi kho, upāli, pañcahaṅgehi samannāgatassa bhikkhuno okāsakammaṃ kārāpentassa nālaṃ okāsakammaṃ kātuṃ. &lt;/div&gt;&lt;/div&gt;&lt;div class="q" id="p_5V_2010"&gt; &lt;div class="p"&gt;&lt;span class="pN"&gt;2010&lt;/span&gt;Pañcahupāli, aṅgehi samannāgatassa bhikkhuno okāsakammaṃ kārāpentassa alaṃ okāsakammaṃ kātuṃ. Katamehi pañcahi? Lajjī ca hoti, paṇḍito ca, pakatatto ca, vuṭṭhānādhippāyo vattā hoti, no cāvanādhippāyo—  imehi kho, upāli, pañcahaṅgehi samannāgatassa bhikkhuno okāsakammaṃ kārāpentassa alaṃ okāsakammaṃ kātun”ti. &lt;/div&gt;&lt;/div&gt;&lt;div class="q" id="p_5V_2011"&gt; &lt;div class="divNumber"&gt;431.&lt;/div&gt; &lt;div class="p"&gt;&lt;span class="pN"&gt;2011&lt;/span&gt;“Katihi nu kho, bhante, aṅgehi samannāgatena bhikkhunā saddhiṃ vinayo na sākacchitabbo”ti? &lt;/div&gt;&lt;/div&gt;&lt;div class="q" id="p_5V_2012"&gt; &lt;div class="p"&gt;&lt;span class="pN"&gt;2012&lt;/span&gt;“Pañcahupāli, aṅgehi samannāgatena bhikkhunā saddhiṃ vinayo na sākacchitabbo. Katamehi pañcahi? Vatthuṃ na jānāti, nidānaṃ na jānāti, paññattiṃ na jānāti, padapaccābhaṭṭhaṃ na jānāti, anusandhivacanapathaṃ na jānāti—  imehi kho, upāli, pañcahaṅgehi samannāgatena bhikkhunā saddhiṃ vinayo na sākacchitabbo. &lt;/div&gt;&lt;/div&gt;&lt;div class="q" id="p_5V_2013"&gt; &lt;div class="p"&gt;&lt;span class="pN"&gt;2013&lt;/span&gt;Pañcahupāli, aṅgehi samannāgatena bhikkhunā saddhiṃ vinayo sākacchitabbo. Katamehi pañcahi? Vatthuṃ jānāti, nidānaṃ jānāti, paññattiṃ jānāti, padapaccābhaṭṭhaṃ jānāti, anusandhivacanapathaṃ jānāti—  imehi kho, upāli, pañcahaṅgehi samannāgatena bhikkhunā saddhiṃ vinayo sākacchitabbo”ti. &lt;/div&gt;&lt;/div&gt;&lt;div class="q" id="p_5V_2014"&gt; &lt;div class="divNumber"&gt;432.&lt;/div&gt; &lt;div class="p"&gt;&lt;span class="pN"&gt;2014&lt;/span&gt;“Kati nu kho, bhante, pañhāpucchā”ti? &lt;/div&gt;&lt;/div&gt;&lt;div class="q" id="p_5V_2015"&gt; &lt;div class="p"&gt;&lt;span class="pN"&gt;2015&lt;/span&gt;“Pañcimā, upāli, pañhāpucchā. Katamā pañca? Mandattā momūhattā pañhaṃ pucchati, pāpiccho icchāpakato pañhaṃ pucchati, paribhavā pañhaṃ pucchati, aññātukāmo pañhaṃ pucchati, sace me pañhaṃ puṭṭho sammadeva byākarissati iccetaṃ kusalaṃ no ce pañhaṃ puṭṭho sammadeva byākarissati ahamassa sammadeva byākarissāmīti pañhaṃ pucchati—  imā kho, upāli, pañca pañhāpucchā”ti. &lt;/div&gt;&lt;/div&gt;&lt;div class="q" id="p_5V_2016"&gt; &lt;div class="divNumber"&gt;433.&lt;/div&gt; &lt;div class="p"&gt;&lt;span class="pN"&gt;2016&lt;/span&gt;“Kati nu kho, bhante, aññabyākaraṇā”ti? &lt;/div&gt;&lt;/div&gt;&lt;div class="q" id="p_5V_2017"&gt; &lt;div class="p"&gt;&lt;span class="pN"&gt;2017&lt;/span&gt;“Pañcime, upāli, aññabyākaraṇā. Katame pañca? Mandattā momūhattā aññaṃ byākaroti, pāpiccho icchāpakato aññaṃ byākaroti, ummādā cittakkhepā aññaṃ byākaroti, adhimānena aññaṃ byākaroti, bhūtaṃ aññaṃ byākaroti—  ime kho, upāli, pañca aññabyākaraṇā”ti. &lt;/div&gt;&lt;/div&gt;&lt;div class="q" id="p_5V_2018"&gt; &lt;div class="divNumber"&gt;434.&lt;/div&gt; &lt;div class="p"&gt;&lt;span class="pN"&gt;2018&lt;/span&gt;“Kati nu kho, bhante, visuddhiyo”ti? &lt;/div&gt;&lt;/div&gt;&lt;div class="q" id="p_5V_2019"&gt; &lt;div class="p"&gt;&lt;span class="pN"&gt;2019&lt;/span&gt;“Pañcimā, upāli, visuddhiyo. Katamā pañca? Nidānaṃ uddisitvā avasesaṃ sutena sāvetabbaṃ ayaṃ paṭhamā visuddhi, nidānaṃ uddisitvā cattāri pārājikāni uddisitvā avasesaṃ sutena sāvetabbaṃ ayaṃ dutiyā visuddhi, nidānaṃ uddisitvā cattāri pārājikāni uddisitvā terasa saṃghādisese uddisitvā avasesaṃ sutena sāvetabbaṃ ayaṃ tatiyā visuddhi, nidānaṃ uddisitvā cattāri pārājikāni uddisitvā terasa saṃghādisese uddisitvā dve aniyate uddisitvā avasesaṃ sutena sāvetabbaṃ ayaṃ catutthā visuddhi, vitthāreneva pañcamī—  imā kho, upāli, pañca visuddhiyo”ti. &lt;/div&gt;&lt;/div&gt;&lt;div class="q" id="p_5V_2020"&gt; &lt;div class="divNumber"&gt;435.&lt;/div&gt; &lt;div class="p"&gt;&lt;span class="pN"&gt;2020&lt;/span&gt;“Kati nu kho, bhante, bhojanā”ti? &lt;/div&gt;&lt;/div&gt;&lt;div class="q" id="p_5V_2021"&gt; &lt;div class="p"&gt;&lt;span class="pN"&gt;2021&lt;/span&gt;“Pañcime, upāli, bhojanā. Katame pañca? Odano, kummāso, sattu, maccho, maṃsaṃ—  ime kho, upāli, pañca bhojanā”ti. &lt;/div&gt;&lt;/div&gt;&lt;div class="CENTER" id="p_5V_2022"&gt;&lt;span class="pN"&gt;2022&lt;/span&gt;Diṭṭhāvikammavaggo niṭṭhito catuttho.&lt;/div&gt;&lt;div class="SUMMARY" id="p_5V_2023"&gt;&lt;span class="pN"&gt;2023&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_5V_2024"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2024&lt;/div&gt; &lt;div class="G"&gt;Diṭṭhāvikammā apare,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;paṭiggahānatirittā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pavāraṇā paṭiññātaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;okāsaṃ sākacchena ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pañhaṃ aññabyākaraṇā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;visuddhi cāpi bhojanāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272229" title="Go to previous page"&gt;&amp;lt;&amp;lt; 17.3 Vohāravagga&lt;/a&gt;&lt;a href="javascript:void(0)" onclick="upP()" id="upL" name="271641" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272231" title="Go to next page"&gt;17.5 Attādānavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
