<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18It"&gt;18It Itivuttakapāḷi&lt;/a&gt; » &lt;a href="/tipitaka/18It/4"&gt;4 Catukkanipāta&lt;/a&gt; » &lt;a href="/tipitaka/18It/4/4.1"&gt;4.1 Brāhmaṇadhammayāgavagga&lt;/a&gt;&lt;/div&gt;&lt;div class="i"&gt;4.1.10 Nadīsotasutta&lt;/div&gt;&lt;div class=h&gt;Catukkanipāta&lt;/div&gt;&lt;div class=h&gt;Brāhmaṇadhammayāgavagga&lt;/div&gt;&lt;div class=h&gt;Nadīsotasutta&lt;/div&gt;&lt;div class="q" id="p_18It_792"&gt; &lt;div class="divNumber"&gt;109.&lt;/div&gt; &lt;div class="p"&gt;&lt;span class="pN"&gt;792&lt;/span&gt;Vuttañhetaṃ bhagavatā vuttamarahatāti me sutaṃ—  &lt;/div&gt;&lt;/div&gt;&lt;div class="q" id="p_18It_793"&gt; &lt;div class="p"&gt;&lt;span class="pN"&gt;793&lt;/span&gt;“Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya—  ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya. &lt;/div&gt;&lt;/div&gt;&lt;div class="q" id="p_18It_794"&gt; &lt;div class="p"&gt;&lt;span class="pN"&gt;794&lt;/span&gt;Upamā kho me ayaṃ, bhikkhave, katā atthassa viññāpanāya. Ayañcettha attho—  ‘nadiyā soto’ti kho, bhikkhave, taṇhāyetaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_795"&gt; &lt;div class="p"&gt;&lt;span class="pN"&gt;795&lt;/span&gt;‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_796"&gt; &lt;div class="p"&gt;&lt;span class="pN"&gt;796&lt;/span&gt;‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_797"&gt; &lt;div class="p"&gt;&lt;span class="pN"&gt;797&lt;/span&gt;‘Ūmibhayan’ti kho, bhikkhave, kodhupāyāsassetaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_798"&gt; &lt;div class="p"&gt;&lt;span class="pN"&gt;798&lt;/span&gt;‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_799"&gt; &lt;div class="p"&gt;&lt;span class="pN"&gt;799&lt;/span&gt;‘Gaharakkhaso’ti kho, bhikkhave, mātugāmassetaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_800"&gt; &lt;div class="p"&gt;&lt;span class="pN"&gt;800&lt;/span&gt;‘Paṭisoto’ti kho, bhikkhave, nekkhammassetaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_801"&gt; &lt;div class="p"&gt;&lt;span class="pN"&gt;801&lt;/span&gt;‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ. &lt;/div&gt;&lt;/div&gt;&lt;div class="q" id="p_18It_802"&gt; &lt;div class="p"&gt;&lt;span class="pN"&gt;802&lt;/span&gt;‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti. Etamatthaṃ bhagavā avoca. Tatthetaṃ iti vuccati—  &lt;/div&gt;&lt;/div&gt;&lt;div class="q" id="p_18It_803"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;803&lt;/div&gt; &lt;div class="G"&gt;“Sahāpi dukkhena jaheyya kāme,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yogakkhemaṃ āyatiṃ patthayāno;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sammappajāno suvimuttacitto,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vimuttiyā phassaye tattha tattha;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sa vedagū vūsitabrahmacariyo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Lokantagū pāragatoti vuccatī”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18It_804"&gt; &lt;div class="p"&gt;&lt;span class="pN"&gt;804&lt;/span&gt;Ayampi attho vutto bhagavatā, iti me sutanti. &lt;/div&gt;&lt;/div&gt;&lt;div class="CENTER" id="p_18It_805"&gt;&lt;span class="pN"&gt;805&lt;/span&gt;Dasamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268483" title="Go to previous page"&gt;&amp;lt;&amp;lt; 4.1.9 Kuhasutta&lt;/a&gt;&lt;a href="javascript:void(0)" onclick="upP()" id="upL" name="266892" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="268485" title="Go to next page"&gt;4.1.11 Carasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
