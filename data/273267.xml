<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.2"&gt;2.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;2.2.3 Ekagāmantaragamanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Ekagāmantaragamanasikkhāpada&lt;/div&gt;&lt;div class="q" id="p_2V_2245"&gt; &lt;div class="divNumber"&gt;687.&lt;/div&gt; &lt;div class="p"&gt;&lt;span class="pN"&gt;2245&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṃ bhaṇḍitvā gāmakaṃ ñātikulaṃ agamāsi. Bhaddā kāpilānī taṃ bhikkhuniṃ apassantī bhikkhuniyo pucchi—  “kahaṃ itthannāmā, na dissatī”ti. “Bhikkhunīhi saddhiṃ, ayye, bhaṇḍitvā na dissatī”ti. “Ammā, amukasmiṃ gāmake etissā ñātikulaṃ. Tattha gantvā vicinathā”ti. Bhikkhuniyo tattha gantvā taṃ bhikkhuniṃ passitvā etadavocuṃ—  “kissa tvaṃ, ayye, ekikā āgatā, kaccisi appadhaṃsitā”ti? “Appadhaṃsitāmhi, ayye”ti. &lt;/div&gt;&lt;/div&gt;&lt;div class="q" id="p_2V_2246"&gt; &lt;div class="p"&gt;&lt;span class="pN"&gt;2246&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā gāmantaraṃ gacchissatī”ti…pe…  “saccaṃ kira, bhikkhave, bhikkhunī ekā gāmantaraṃ gacchatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā gāmantaraṃ gacchissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2247"&gt; &lt;div class="p"&gt;&lt;span class="pN"&gt;2247&lt;/span&gt;&lt;span class="bold"&gt;“Yā pana bhikkhunī ekā gāmantaraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_2248"&gt; &lt;div class="p"&gt;&lt;span class="pN"&gt;2248&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_2249"&gt; &lt;div class="divNumber"&gt;688.&lt;/div&gt; &lt;div class="p"&gt;&lt;span class="pN"&gt;2249&lt;/span&gt;Tena kho pana samayena dve bhikkhuniyo sāketā sāvatthiṃ addhānamaggappaṭipannā honti. Antarāmagge nadī taritabbā hoti. Atha kho tā bhikkhuniyo nāvike upasaṅkamitvā etadavocuṃ—  “sādhu no, āvuso, tārethā”ti. “Nāyye, sakkā ubho sakiṃ tāretun”ti. Eko ekaṃ uttāresi. Uttiṇṇo uttiṇṇaṃ dūsesi. Anuttiṇṇo anuttiṇṇaṃ dūsesi. Tā pacchā samāgantvā pucchiṃsu—  “kaccisi, ayye, appadhaṃsitā”ti? “Padhaṃsitāmhi, ayye. Tvaṃ pana, ayye, appadhaṃsitā”ti? “Padhaṃsitāmhi, ayye”ti. &lt;/div&gt;&lt;/div&gt;&lt;div class="q" id="p_2V_2250"&gt; &lt;div class="p"&gt;&lt;span class="pN"&gt;2250&lt;/span&gt;Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā nadīpāraṃ gacchissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ…pe…  “saccaṃ kira, bhikkhave, bhikkhunī ekā nadīpāraṃ gacchatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā nadīpāraṃ gacchissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2251"&gt; &lt;div class="p"&gt;&lt;span class="pN"&gt;2251&lt;/span&gt;&lt;span class="bold"&gt;“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_2252"&gt; &lt;div class="p"&gt;&lt;span class="pN"&gt;2252&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_2253"&gt; &lt;div class="divNumber"&gt;689.&lt;/div&gt; &lt;div class="p"&gt;&lt;span class="pN"&gt;2253&lt;/span&gt;Tena kho pana samayena sambahulā bhikkhuniyo kosalesu janapade sāvatthiṃ gacchantā sāyaṃ aññataraṃ gāmaṃ upagacchiṃsu. Tattha aññatarā bhikkhunī abhirūpā hoti dassanīyā pāsādikā. Aññataro puriso tassā bhikkhuniyā saha dassanena paṭibaddhacitto hoti. Atha kho so puriso tāsaṃ bhikkhunīnaṃ seyyaṃ paññapento tassā bhikkhuniyā seyyaṃ ekamantaṃ paññāpesi. Atha kho sā bhikkhunī sallakkhetvā—  “pariyuṭṭhito ayaṃ puriso; sace rattiṃ āgacchissati, vissaro me bhavissatī”ti, bhikkhuniyo anāpucchā aññataraṃ kulaṃ gantvā seyyaṃ kappesi. Atha kho so puriso rattiṃ āgantvā taṃ bhikkhuniṃ gavesanto bhikkhuniyo ghaṭṭesi. Bhikkhuniyo taṃ bhikkhuniṃ apassantiyo evamāhaṃsu—  “nissaṃsayaṃ kho sā bhikkhunī purisena saddhiṃ nikkhantā”ti. &lt;/div&gt;&lt;/div&gt;&lt;div class="q" id="p_2V_2254"&gt; &lt;div class="p"&gt;&lt;span class="pN"&gt;2254&lt;/span&gt;Atha kho sā bhikkhunī tassā rattiyā accayena yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—  “kissa tvaṃ, ayye, purisena saddhiṃ nikkhantā”ti? “Nāhaṃ, ayye, purisena saddhiṃ nikkhantā”ti. Bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā rattiṃ vippavasissatī”ti…pe…  “saccaṃ kira, bhikkhave, bhikkhunī ekā rattiṃ vippavasatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā rattiṃ vippavasissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2255"&gt; &lt;div class="p"&gt;&lt;span class="pN"&gt;2255&lt;/span&gt;&lt;span class="bold"&gt;“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_2256"&gt; &lt;div class="p"&gt;&lt;span class="pN"&gt;2256&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_2257"&gt; &lt;div class="divNumber"&gt;690.&lt;/div&gt; &lt;div class="p"&gt;&lt;span class="pN"&gt;2257&lt;/span&gt;Tena kho pana samayena sambahulā bhikkhuniyo kosalesu janapade sāvatthiṃ addhānamaggappaṭipannā honti. Tattha aññatarā bhikkhunī vaccena pīḷitā ekikā ohīyitvā pacchā agamāsi. Manussā taṃ bhikkhuniṃ passitvā dūsesuṃ. Atha kho sā bhikkhunī yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—  “kissa tvaṃ, ayye, ekikā ohīnā, kaccisi appadhaṃsitā”ti? “Padhaṃsitāmhi, ayye”ti. &lt;/div&gt;&lt;/div&gt;&lt;div class="q" id="p_2V_2258"&gt; &lt;div class="p"&gt;&lt;span class="pN"&gt;2258&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  kathañhi nāma bhikkhunī ekā gaṇamhā ohīyissatīti…pe…  “saccaṃ kira, bhikkhave, bhikkhunī ekā gaṇamhā ohīyatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā gaṇamhā ohīyissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2259"&gt; &lt;div class="divNumber"&gt;691.&lt;/div&gt; &lt;div class="p"&gt;&lt;span class="pN"&gt;2259&lt;/span&gt;&lt;span class="bold"&gt;“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohīyeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. (&lt;span class="italic"&gt;3&lt;/span&gt;:&lt;span class="bold"&gt;11&lt;/span&gt;) &lt;/div&gt;&lt;/div&gt;&lt;div class="q" id="p_2V_2260"&gt; &lt;div class="divNumber"&gt;692.&lt;/div&gt; &lt;div class="p"&gt;&lt;span class="pN"&gt;2260&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2261"&gt; &lt;div class="p"&gt;&lt;span class="pN"&gt;2261&lt;/span&gt;&lt;span class="bold"&gt;Ekā vā gāmantaraṃ gaccheyyā&lt;/span&gt;ti parikkhittassa gāmassa parikkhepaṃ paṭhamaṃ pādaṃ atikkāmentiyā āpatti thullaccayassa, dutiyaṃ pādaṃ atikkāmentiyā āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2262"&gt; &lt;div class="p"&gt;&lt;span class="pN"&gt;2262&lt;/span&gt;Aparikkhittassa gāmassa upacāraṃ paṭhamaṃ pādaṃ atikkāmentiyā āpatti thullaccayassa. Dutiyaṃ pādaṃ atikkāmentiyā āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2263"&gt; &lt;div class="p"&gt;&lt;span class="pN"&gt;2263&lt;/span&gt;&lt;span class="bold"&gt;Ekā vā nadīpāraṃ gaccheyyā&lt;/span&gt;ti nadī nāma timaṇḍalaṃ paṭicchādetvā yattha katthaci uttarantiyā bhikkhuniyā antaravāsako temiyati. Paṭhamaṃ pādaṃ uttarantiyā āpatti thullaccayassa. Dutiyaṃ pādaṃ uttarantiyā āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2264"&gt; &lt;div class="p"&gt;&lt;span class="pN"&gt;2264&lt;/span&gt;&lt;span class="bold"&gt;Ekā vā rattiṃ vippavaseyyā&lt;/span&gt;ti saha aruṇuggamanā dutiyikāya bhikkhuniyā hatthapāsaṃ vijahantiyā āpatti thullaccayassa. Vijahite āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2265"&gt; &lt;div class="p"&gt;&lt;span class="pN"&gt;2265&lt;/span&gt;&lt;span class="bold"&gt;Ekā vā gaṇamhā ohīyeyyā&lt;/span&gt;ti agāmake araññe dutiyikāya bhikkhuniyā dassanūpacāraṃ vā savanūpacāraṃ vā vijahantiyā āpatti thullaccayassa. Vijahite āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2266"&gt; &lt;div class="p"&gt;&lt;span class="pN"&gt;2266&lt;/span&gt;&lt;span class="bold"&gt;Ayampī&lt;/span&gt;ti purimāyo upādāya vuccati. &lt;/div&gt;&lt;/div&gt;&lt;div class="q" id="p_2V_2267"&gt; &lt;div class="p"&gt;&lt;span class="pN"&gt;2267&lt;/span&gt;&lt;span class="bold"&gt;Paṭhamāpattikan&lt;/span&gt;ti saha vatthujjhācārā āpajjati asamanubhāsanāya. &lt;/div&gt;&lt;/div&gt;&lt;div class="q" id="p_2V_2268"&gt; &lt;div class="p"&gt;&lt;span class="pN"&gt;2268&lt;/span&gt;&lt;span class="bold"&gt;Nissāraṇīyan&lt;/span&gt;ti saṃghamhā nissārīyati. &lt;/div&gt;&lt;/div&gt;&lt;div class="q" id="p_2V_2269"&gt; &lt;div class="p"&gt;&lt;span class="pN"&gt;2269&lt;/span&gt;&lt;span class="bold"&gt;Saṃghādiseso&lt;/span&gt;ti…pe…  tenapi vuccati saṃghādisesoti. &lt;/div&gt;&lt;/div&gt;&lt;div class="q" id="p_2V_2270"&gt; &lt;div class="divNumber"&gt;693.&lt;/div&gt; &lt;div class="p"&gt;&lt;span class="pN"&gt;2270&lt;/span&gt;Anāpatti—  dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2271"&gt;&lt;span class="pN"&gt;2271&lt;/span&gt;Tatiyasaṃghādisesasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273266" title="Go to previous page"&gt;&amp;lt;&amp;lt; 2.2.2 Corīvuṭṭhāpikāsikkhāpada&lt;/a&gt;&lt;a href="javascript:void(0)" onclick="upP()" id="upL" name="271806" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273268" title="Go to next page"&gt;2.2.4 Ukkhittakaosāraṇasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
