<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/18"&gt;18 Dhammahadayavibhaṅga&lt;/a&gt;&lt;/div&gt;&lt;div class="i"&gt;18.5 Bhūmantaradassanavāra&lt;/div&gt;&lt;div class=h&gt;Dhammahadayavibhaṅga&lt;/div&gt;&lt;div class=h&gt;Bhūmantaradassanavāra&lt;/div&gt;&lt;div class="q" id="p_30Vbh_3138"&gt; &lt;div class="divNumber"&gt;1020.&lt;/div&gt; &lt;div class="p"&gt;&lt;span class="pN"&gt;3138&lt;/span&gt;Kāmāvacarā dhammā, na kāmāvacarā dhammā, rūpāvacarā dhammā, na rūpāvacarā dhammā, arūpāvacarā dhammā, na arūpāvacarā dhammā, pariyāpannā dhammā, apariyāpannā dhammā. &lt;/div&gt;&lt;/div&gt;&lt;div class="q" id="p_30Vbh_3139"&gt; &lt;div class="p"&gt;&lt;span class="pN"&gt;3139&lt;/span&gt;Katame dhammā kāmāvacarā? Heṭṭhato avīcinirayaṃ pariyantaṃ karitvā, uparito paranimmitavasavattī deve antokaritvā, yaṃ etasmiṃ antare etthāvacarā ettha pariyāpannā khandhadhātuāyatanā; rūpaṃ, vedanā, saññā, saṅkhārā, viññāṇaṃ—  ime dhammā kāmāvacarā. &lt;/div&gt;&lt;/div&gt;&lt;div class="q" id="p_30Vbh_3140"&gt; &lt;div class="p"&gt;&lt;span class="pN"&gt;3140&lt;/span&gt;Katame dhammā na kāmāvacarā? Rūpāvacarā, arūpāvacarā, apariyāpannā—  ime dhammā na kāmāvacarā. &lt;/div&gt;&lt;/div&gt;&lt;div class="q" id="p_30Vbh_3141"&gt; &lt;div class="p"&gt;&lt;span class="pN"&gt;3141&lt;/span&gt;Katame dhammā rūpāvacarā? Heṭṭhato brahmalokaṃ pariyantaṃ karitvā, uparito akaniṭṭhe deve antokaritvā, yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ime dhammā rūpāvacarā. &lt;/div&gt;&lt;/div&gt;&lt;div class="q" id="p_30Vbh_3142"&gt; &lt;div class="p"&gt;&lt;span class="pN"&gt;3142&lt;/span&gt;Katame dhammā na rūpāvacarā? Kāmāvacarā, arūpāvacarā, apariyāpannā—  ime dhammā na rūpāvacarā. &lt;/div&gt;&lt;/div&gt;&lt;div class="q" id="p_30Vbh_3143"&gt; &lt;div class="p"&gt;&lt;span class="pN"&gt;3143&lt;/span&gt;Katame dhammā arūpāvacarā? Heṭṭhato ākāsānañcāyatanūpage deve pariyantaṃ karitvā, uparito nevasaññānāsaññāyatanūpage deve antokaritvā, yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ime dhammā arūpāvacarā. &lt;/div&gt;&lt;/div&gt;&lt;div class="q" id="p_30Vbh_3144"&gt; &lt;div class="p"&gt;&lt;span class="pN"&gt;3144&lt;/span&gt;Katame dhammā na arūpāvacarā? Kāmāvacarā, rūpāvacarā, apariyāpannā—  ime dhammā na arūpāvacarā. &lt;/div&gt;&lt;/div&gt;&lt;div class="q" id="p_30Vbh_3145"&gt; &lt;div class="p"&gt;&lt;span class="pN"&gt;3145&lt;/span&gt;Katame dhammā pariyāpannā? Sāsavā kusalākusalābyākatā dhammā kāmāvacarā, rūpāvacarā, arūpāvacarā, rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime dhammā pariyāpannā. &lt;/div&gt;&lt;/div&gt;&lt;div class="q" id="p_30Vbh_3146"&gt; &lt;div class="p"&gt;&lt;span class="pN"&gt;3146&lt;/span&gt;Katame dhammā apariyāpannā? Maggā ca, maggaphalāni ca, asaṅkhatā ca dhātu—  ime dhammā apariyāpannā. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270093" title="Go to previous page"&gt;&amp;lt;&amp;lt; 18.4.4 Arūpadhātu&lt;/a&gt;&lt;a href="javascript:void(0)" onclick="upP()" id="upL" name="266439" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267949" title="Go to next page"&gt;18.6 Uppādakakammaāyuppamāṇavāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
