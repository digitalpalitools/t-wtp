<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/5"&gt;5 Meṇḍakapañha&lt;/a&gt; » &lt;a href="/tipitaka/28Mi/5/5.4"&gt;5.4 Sabbaññutañāṇavagga&lt;/a&gt;&lt;/div&gt;&lt;div class="i"&gt;5.4.10 Buddhasabbaññubhāvapañha&lt;/div&gt;&lt;div class=h&gt;Meṇḍakapañha&lt;/div&gt;&lt;div class=h&gt;Sabbaññutañāṇavagga&lt;/div&gt;&lt;div class=h&gt;Buddhasabbaññubhāvapañha&lt;/div&gt;&lt;div class="q" id="p_28Mi_934"&gt; &lt;div class="divNumber"&gt;159.&lt;/div&gt; &lt;div class="p"&gt;&lt;span class="pN"&gt;934&lt;/span&gt;“Bhante nāgasena, tumhe bhaṇatha—  ‘tathāgato sabbaññū’ti. Puna ca bhaṇatha—  ‘tathāgatena sāriputtamoggallānappamukhe bhikkhusaṃghe paṇāmite cātumeyyakā ca sakyā brahmā ca sahampati bījūpamañca vacchataruṇūpamañca upadassetvā bhagavantaṃ pasādesuṃ khamāpesuṃ nijjhattaṃ akaṃsū’ti. Kiṃ nu kho, bhante nāgasena, aññātā tā upamā tathāgatassa, yāhi tathāgato upamāhi orato khamito upasanto nijjhattaṃ gato? Yadi, bhante nāgasena, tathāgatassa tā upamā aññātā, tena hi buddho asabbaññū, yadi ñātā, tena hi okassa pasayha vīmaṃsāpekkho paṇāmesi, tena hi tassa akāruññatā sambhavati. Ayampi ubhato koṭiko pañho tavānuppatto, so tayā nibbāhitabbo”ti. &lt;/div&gt;&lt;/div&gt;&lt;div class="q" id="p_28Mi_935"&gt; &lt;div class="p"&gt;&lt;span class="pN"&gt;935&lt;/span&gt;“Sabbaññū, mahārāja, tathāgato, tāhi ca upamāhi bhagavā pasanno orato khamito upasanto nijjhattaṃ gato. Dhammassāmī, mahārāja, tathāgato, tathāgatappavediteheva te opammehi tathāgataṃ ārādhesuṃ tosesuṃ pasādesuṃ, tesañca tathāgato pasanno ‘sādhū’ti abbhānumodi. &lt;/div&gt;&lt;/div&gt;&lt;div class="q" id="p_28Mi_936"&gt; &lt;div class="p"&gt;&lt;span class="pN"&gt;936&lt;/span&gt;Yathā, mahārāja, itthī sāmikassa santakeneva dhanena sāmikaṃ ārādheti toseti pasādeti, tañca sāmiko ‘sādhū’ti abbhānumodati; evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṃ ārādhesuṃ tosesuṃ pasādesuṃ, tesañca tathāgato pasanno ‘sādhū’ti abbhānumodi. &lt;/div&gt;&lt;/div&gt;&lt;div class="q" id="p_28Mi_937"&gt; &lt;div class="p"&gt;&lt;span class="pN"&gt;937&lt;/span&gt;Yathā vā pana, mahārāja, kappako rañño santakeneva suvaṇṇaphaṇakena rañño uttamaṅgaṃ pasādhayamāno rājānaṃ ārādheti toseti pasādeti, tassa ca rājā pasanno ‘sādhū’ti abbhānumodati, yathicchitamanuppadeti; evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṃ ārādhesuṃ tosesuṃ pasādesuṃ, tesañca tathāgato pasanno ‘sādhū’ti abbhānumodi. &lt;/div&gt;&lt;/div&gt;&lt;div class="q" id="p_28Mi_938"&gt; &lt;div class="p"&gt;&lt;span class="pN"&gt;938&lt;/span&gt;Yathā vā pana, mahārāja, saddhivihāriko upajjhāyābhataṃ piṇḍapātaṃ gahetvā upajjhāyassa upanāmento upajjhāyaṃ ārādheti toseti pasādeti, tañca upajjhāyo pasanno ‘sādhū’ti abbhānumodati; evameva kho, mahārāja, cātumeyyakā ca sakyā brahmā ca sahampati tathāgatappavediteheva opammehi tathāgataṃ ārādhesuṃ tosesuṃ pasādesuṃ, tesañca tathāgato pasanno ‘sādhū’ti abbhānumoditvā sabbadukkhaparimuttiyā dhammaṃ desesī”ti. “Sādhu, bhante nāgasena, evametaṃ tathā sampaṭicchāmī”ti. &lt;/div&gt;&lt;/div&gt;&lt;div class="CENTER" id="p_28Mi_939"&gt;&lt;span class="pN"&gt;939&lt;/span&gt;Buddhasabbaññubhāvapañho dasamo.&lt;/div&gt;&lt;div class="ENDH3" id="p_28Mi_940"&gt;&lt;span class="pN"&gt;940&lt;/span&gt;Sabbaññutañāṇavaggo catuttho.&lt;/div&gt;&lt;div class="CENTER" id="p_28Mi_941"&gt;&lt;span class="pN"&gt;941&lt;/span&gt;Imasmiṃ vagge dasa pañhā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269741" title="Go to previous page"&gt;&amp;lt;&amp;lt; 5.4.9 Arahantaabhāyanapañha&lt;/a&gt;&lt;a href="javascript:void(0)" onclick="upP()" id="upL" name="267877" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267878" title="Go to next page"&gt;5.5 Santhavavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
