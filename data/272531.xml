<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/11"&gt;11 Dasuttarasutta&lt;/a&gt;&lt;/div&gt;&lt;div class="i"&gt;11.7 Satta dhammā&lt;/div&gt;&lt;div class=h&gt;Dasuttarasutta&lt;/div&gt;&lt;div class="q" id="h_8D_1235"&gt; &lt;h2 class="paliSectionName"&gt;&lt;span class="pN"&gt;1235&lt;/span&gt;Satta dhammā &lt;/h2&gt;&lt;/div&gt;&lt;div class="q" id="p_8D_1236"&gt; &lt;div class="divNumber"&gt;357.&lt;/div&gt; &lt;div class="p"&gt;&lt;span class="pN"&gt;1236&lt;/span&gt;Satta dhammā bahukārā…pe…  satta dhammā sacchikātabbā. &lt;/div&gt;&lt;/div&gt;&lt;div class="q" id="p_8D_1237"&gt; &lt;div class="p"&gt;&lt;span class="pN"&gt;1237&lt;/span&gt;Katame satta dhammā &lt;span class="bold"&gt;bahukārā?&lt;/span&gt; Satta ariyadhanāni—  saddhādhanaṃ, sīladhanaṃ, hiridhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Ime satta dhammā bahukārā. (1) &lt;/div&gt;&lt;/div&gt;&lt;div class="q" id="p_8D_1238"&gt; &lt;div class="p"&gt;&lt;span class="pN"&gt;1238&lt;/span&gt;Katame satta dhammā &lt;span class="bold"&gt;bhāvetabbā?&lt;/span&gt; Satta sambojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Ime satta dhammā bhāvetabbā. (2) &lt;/div&gt;&lt;/div&gt;&lt;div class="q" id="p_8D_1239"&gt; &lt;div class="p"&gt;&lt;span class="pN"&gt;1239&lt;/span&gt;Katame satta dhammā &lt;span class="bold"&gt;pariññeyyā?&lt;/span&gt; Satta viññāṇaṭṭhitiyo—  santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṃ paṭhamā viññāṇaṭṭhiti. (3.1) &lt;/div&gt;&lt;/div&gt;&lt;div class="q" id="p_8D_1240"&gt; &lt;div class="p"&gt;&lt;span class="pN"&gt;1240&lt;/span&gt;Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṃ dutiyā viññāṇaṭṭhiti. (3.2) &lt;/div&gt;&lt;/div&gt;&lt;div class="q" id="p_8D_1241"&gt; &lt;div class="p"&gt;&lt;span class="pN"&gt;1241&lt;/span&gt;Santāvuso, sattā ekattakāyā nānattasaññino, seyyathāpi devā ābhassarā. Ayaṃ tatiyā viññāṇaṭṭhiti. (3.3) &lt;/div&gt;&lt;/div&gt;&lt;div class="q" id="p_8D_1242"&gt; &lt;div class="p"&gt;&lt;span class="pN"&gt;1242&lt;/span&gt;Santāvuso, sattā ekattakāyā ekattasaññino, seyyathāpi devā subhakiṇhā. Ayaṃ catutthī viññāṇaṭṭhiti. (3.4) &lt;/div&gt;&lt;/div&gt;&lt;div class="q" id="p_8D_1243"&gt; &lt;div class="p"&gt;&lt;span class="pN"&gt;1243&lt;/span&gt;Santāvuso, sattā sabbaso rūpasaññānaṃ samatikkamā…pe…  ‘ananto ākāso’ti ākāsānañcāyatanūpagā. Ayaṃ pañcamī viññāṇaṭṭhiti. (3.5) &lt;/div&gt;&lt;/div&gt;&lt;div class="q" id="p_8D_1244"&gt; &lt;div class="p"&gt;&lt;span class="pN"&gt;1244&lt;/span&gt;Santāvuso, sattā sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanūpagā. Ayaṃ chaṭṭhī viññāṇaṭṭhiti. (3.6) &lt;/div&gt;&lt;/div&gt;&lt;div class="q" id="p_8D_1245"&gt; &lt;div class="p"&gt;&lt;span class="pN"&gt;1245&lt;/span&gt;Santāvuso, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā. Ayaṃ sattamī viññāṇaṭṭhiti. Ime satta dhammā pariññeyyā. (3.7) &lt;/div&gt;&lt;/div&gt;&lt;div class="q" id="p_8D_1246"&gt; &lt;div class="p"&gt;&lt;span class="pN"&gt;1246&lt;/span&gt;Katame satta dhammā &lt;span class="bold"&gt;pahātabbā?&lt;/span&gt; Sattānusayā—  kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo. Ime satta dhammā pahātabbā. (4) &lt;/div&gt;&lt;/div&gt;&lt;div class="q" id="p_8D_1247"&gt; &lt;div class="p"&gt;&lt;span class="pN"&gt;1247&lt;/span&gt;Katame satta dhammā &lt;span class="bold"&gt;hānabhāgiyā?&lt;/span&gt; Satta asaddhammā—  idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ime satta dhammā hānabhāgiyā. (5) &lt;/div&gt;&lt;/div&gt;&lt;div class="q" id="p_8D_1248"&gt; &lt;div class="p"&gt;&lt;span class="pN"&gt;1248&lt;/span&gt;Katame satta dhammā &lt;span class="bold"&gt;visesabhāgiyā?&lt;/span&gt; Satta saddhammā—  idhāvuso, bhikkhu saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Ime satta dhammā visesabhāgiyā. (6) &lt;/div&gt;&lt;/div&gt;&lt;div class="q" id="p_8D_1249"&gt; &lt;div class="p"&gt;&lt;span class="pN"&gt;1249&lt;/span&gt;Katame satta dhammā &lt;span class="bold"&gt;duppaṭivijjhā?&lt;/span&gt; Satta sappurisadhammā—  idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca. Ime satta dhammā duppaṭivijjhā. (7) &lt;/div&gt;&lt;/div&gt;&lt;div class="q" id="p_8D_1250"&gt; &lt;div class="p"&gt;&lt;span class="pN"&gt;1250&lt;/span&gt;Katame satta dhammā &lt;span class="bold"&gt;uppādetabbā?&lt;/span&gt; Satta saññā—  aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. Ime satta dhammā uppādetabbā. (8) &lt;/div&gt;&lt;/div&gt;&lt;div class="q" id="p_8D_1251"&gt; &lt;div class="p"&gt;&lt;span class="pN"&gt;1251&lt;/span&gt;Katame satta dhammā &lt;span class="bold"&gt;abhiññeyyā?&lt;/span&gt; Satta niddasavatthūni—  idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. Dhammanisantiyā tibbacchando hoti, āyatiñca dhammanisantiyā avigatapemo. Icchāvinaye tibbacchando hoti, āyatiñca icchāvinaye avigatapemo. Paṭisallāne tibbacchando hoti, āyatiñca paṭisallāne avigatapemo. Vīriyārambhe tibbacchando hoti, āyatiñca vīriyārambhe avigatapemo. Satinepakke tibbacchando hoti, āyatiñca satinepakke avigatapemo. Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo. Ime satta dhammā abhiññeyyā. (9) &lt;/div&gt;&lt;/div&gt;&lt;div class="q" id="p_8D_1252"&gt; &lt;div class="p"&gt;&lt;span class="pN"&gt;1252&lt;/span&gt;Katame satta dhammā &lt;span class="bold"&gt;sacchikātabbā?&lt;/span&gt; Satta khīṇāsavabalāni—  idhāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti. Yaṃpāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  ‘khīṇā me āsavā’ti. (10.1) &lt;/div&gt;&lt;/div&gt;&lt;div class="q" id="p_8D_1253"&gt; &lt;div class="p"&gt;&lt;span class="pN"&gt;1253&lt;/span&gt;Puna caparaṃ, āvuso, khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti. Yaṃpāvuso…pe…  ‘khīṇā me āsavā’ti. (10.2) &lt;/div&gt;&lt;/div&gt;&lt;div class="q" id="p_8D_1254"&gt; &lt;div class="p"&gt;&lt;span class="pN"&gt;1254&lt;/span&gt;Puna caparaṃ, āvuso, khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi. Yaṃpāvuso…pe…  ‘khīṇā me āsavā’ti. (10.3) &lt;/div&gt;&lt;/div&gt;&lt;div class="q" id="p_8D_1255"&gt; &lt;div class="p"&gt;&lt;span class="pN"&gt;1255&lt;/span&gt;Puna caparaṃ, āvuso, khīṇāsavassa bhikkhuno cattāro satipaṭṭhānā bhāvitā honti subhāvitā. Yaṃpāvuso…pe…  ‘khīṇā me āsavā’ti. (10.4) &lt;/div&gt;&lt;/div&gt;&lt;div class="q" id="p_8D_1256"&gt; &lt;div class="p"&gt;&lt;span class="pN"&gt;1256&lt;/span&gt;Puna caparaṃ, āvuso, khīṇāsavassa bhikkhuno pañcindriyāni bhāvitāni honti subhāvitāni. Yaṃpāvuso…pe…  ‘khīṇā me āsavā’ti. (10.5) &lt;/div&gt;&lt;/div&gt;&lt;div class="q" id="p_8D_1257"&gt; &lt;div class="p"&gt;&lt;span class="pN"&gt;1257&lt;/span&gt;Puna caparaṃ, āvuso, khīṇāsavassa bhikkhuno satta bojjhaṅgā bhāvitā honti subhāvitā. Yaṃpāvuso…pe…  ‘khīṇā me āsavā’ti. (10.6) &lt;/div&gt;&lt;/div&gt;&lt;div class="q" id="p_8D_1258"&gt; &lt;div class="p"&gt;&lt;span class="pN"&gt;1258&lt;/span&gt;Puna caparaṃ, āvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito. Yaṃpāvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  ‘khīṇā me āsavā’ti. Ime satta dhammā sacchikātabbā. (10.7) &lt;/div&gt;&lt;/div&gt;&lt;div class="q" id="p_8D_1259"&gt; &lt;div class="p"&gt;&lt;span class="pN"&gt;1259&lt;/span&gt;Itime sattati dhammā bhūtā tacchā tathā avitathā anaññathā sammā tathāgatena abhisambuddhā. &lt;/div&gt;&lt;/div&gt;&lt;div class="CENTER" id="p_8D_1260"&gt;&lt;span class="pN"&gt;1260&lt;/span&gt;Paṭhamabhāṇavāro niṭṭhito.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272530" title="Go to previous page"&gt;&amp;lt;&amp;lt; 11.6 Cha dhammā&lt;/a&gt;&lt;a href="javascript:void(0)" onclick="upP()" id="upL" name="271679" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272532" title="Go to next page"&gt;11.8 Aṭṭha dhammā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
