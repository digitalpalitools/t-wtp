<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/3"&gt;3 Cakkavattisutta&lt;/a&gt;&lt;/div&gt;&lt;div class="i"&gt;3.1 Attadīpasaraṇatā&lt;/div&gt;&lt;div class=h&gt;Cakkavattisutta&lt;/div&gt;&lt;div class=h&gt;Attadīpasaraṇatā&lt;/div&gt;&lt;div class="q" id="p_8D_183"&gt; &lt;div class="divNumber"&gt;80.&lt;/div&gt; &lt;div class="p"&gt;&lt;span class="pN"&gt;183&lt;/span&gt;Evaṃ me sutaṃ—  ekaṃ samayaṃ bhagavā magadhesu viharati mātulāyaṃ. Tatra kho bhagavā bhikkhū āmantesi—  “bhikkhavo”ti. “Bhaddante”ti te bhikkhū bhagavato paccassosuṃ. Bhagavā etadavoca—  &lt;/div&gt;&lt;/div&gt;&lt;div class="q" id="p_8D_184"&gt; &lt;div class="p"&gt;&lt;span class="pN"&gt;184&lt;/span&gt;“Attadīpā, bhikkhave, viharatha attasaraṇā anaññasaraṇā, dhammadīpā dhammasaraṇā anaññasaraṇā. Kathañca pana, bhikkhave, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ. Vedanāsu vedanānupassī…pe…  citte cittānupassī…pe…  dhammesu dhammānupassī viharati ātāpī sampajāno satimā vineyya loke abhijjhādomanassaṃ. Evaṃ kho, bhikkhave, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo. &lt;/div&gt;&lt;/div&gt;&lt;div class="q" id="p_8D_185"&gt; &lt;div class="p"&gt;&lt;span class="pN"&gt;185&lt;/span&gt;Gocare, bhikkhave, caratha sake pettike visaye. Gocare, bhikkhave, carataṃ sake pettike visaye na lacchati māro otāraṃ, na lacchati māro ārammaṇaṃ. Kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhati. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271671" title="Go to previous page"&gt;&amp;lt;&amp;lt; 3 Cakkavattisutta&lt;/a&gt;&lt;a href="javascript:void(0)" onclick="upP()" id="upL" name="271671" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272434" title="Go to next page"&gt;3.2 Daḷhanemicakkavattirājā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
