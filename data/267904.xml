<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/3"&gt;3 Dhātuvibhaṅga&lt;/a&gt;&lt;/div&gt;&lt;div class="i"&gt;3.1 Suttantabhājanīya&lt;/div&gt;&lt;div class=h&gt;Dhātuvibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class="q" id="p_30Vbh_613"&gt; &lt;div class="divNumber"&gt;172.&lt;/div&gt; &lt;div class="p"&gt;&lt;span class="pN"&gt;613&lt;/span&gt;Cha dhātuyo—  pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. &lt;/div&gt;&lt;/div&gt;&lt;div class="q" id="p_30Vbh_614"&gt; &lt;div class="divNumber"&gt;173.&lt;/div&gt; &lt;div class="p"&gt;&lt;span class="pN"&gt;614&lt;/span&gt;Tattha katamā pathavīdhātu? Pathavīdhātudvayaṃ—  atthi ajjhattikā, atthi bāhirā. Tattha katamā ajjhattikā pathavīdhātu? Yaṃ ajjhattaṃ paccattaṃ kakkhaḷaṃ kharigataṃ kakkhaḷattaṃ kakkhaḷabhāvo ajjhattaṃ upādinnaṃ, seyyathidaṃ—  kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ, yaṃ vā panaññampi atthi ajjhattaṃ paccattaṃ kakkhaḷaṃ kharigataṃ kakkhaḷattaṃ kakkhaḷabhāvo ajjhattaṃ upādinnaṃ—  ayaṃ vuccati “ajjhattikā pathavīdhātu”. &lt;/div&gt;&lt;/div&gt;&lt;div class="q" id="p_30Vbh_615"&gt; &lt;div class="p"&gt;&lt;span class="pN"&gt;615&lt;/span&gt;Tattha katamā bāhirā pathavīdhātu? Yaṃ bāhiraṃ kakkhaḷaṃ kharigataṃ kakkhaḷattaṃ kakkhaḷabhāvo bahiddhā anupādinnaṃ, seyyathidaṃ—  ayo lohaṃ tipu sīsaṃ sajjhaṃ muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅko masāragallaṃ tiṇaṃ kaṭṭhaṃ sakkharā kaṭhalaṃ bhūmi pāsāṇo pabbato, yaṃ vā panaññampi atthi bāhiraṃ kakkhaḷaṃ kharigataṃ kakkhaḷattaṃ kakkhaḷabhāvo bahiddhā anupādinnaṃ—  ayaṃ vuccati “bāhirā pathavīdhātu”. Yā ca ajjhattikā pathavīdhātu yā ca bāhirā pathavīdhātu, tadekajjhaṃ abhisaññūhitvā abhisaṅkhipitvā—  ayaṃ vuccati “pathavīdhātu”. (1) &lt;/div&gt;&lt;/div&gt;&lt;div class="q" id="p_30Vbh_616"&gt; &lt;div class="divNumber"&gt;174.&lt;/div&gt; &lt;div class="p"&gt;&lt;span class="pN"&gt;616&lt;/span&gt;Tattha katamā āpodhātu? Āpodhātudvayaṃ—  atthi ajjhattikā, atthi bāhirā. Tattha katamā ajjhattikā āpodhātu? Yaṃ ajjhattaṃ paccattaṃ āpo āpogataṃ sineho sinehagataṃ bandhanattaṃ rūpassa ajjhattaṃ upādinnaṃ, seyyathidaṃ—  pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttaṃ, yaṃ vā panaññampi atthi ajjhattaṃ paccattaṃ āpo āpogataṃ sineho sinehagataṃ bandhanattaṃ rūpassa ajjhattaṃ upādinnaṃ—  ayaṃ vuccati “ajjhattikā āpodhātu”. &lt;/div&gt;&lt;/div&gt;&lt;div class="q" id="p_30Vbh_617"&gt; &lt;div class="p"&gt;&lt;span class="pN"&gt;617&lt;/span&gt;Tattha katamā bāhirā āpodhātu? Yaṃ bāhiraṃ āpo āpogataṃ sineho sinehagataṃ bandhanattaṃ rūpassa bahiddhā anupādinnaṃ, seyyathidaṃ—  mūlaraso khandharaso tacaraso pattaraso puppharaso phalaraso khīraṃ dadhi sappi navanītaṃ telaṃ madhu phāṇitaṃ bhummāni vā udakāni antalikkhāni vā, yaṃ vā panaññampi atthi bāhiraṃ āpo āpogataṃ sineho sinehagataṃ bandhanattaṃ rūpassa bahiddhā anupādinnaṃ—  ayaṃ vuccati “bāhirā āpodhātu”. Yā ca ajjhattikā āpodhātu yā ca bāhirā āpodhātu, tadekajjhaṃ abhisaññūhitvā abhisaṅkhipitvā—  ayaṃ vuccati “āpodhātu”. (2) &lt;/div&gt;&lt;/div&gt;&lt;div class="q" id="p_30Vbh_618"&gt; &lt;div class="divNumber"&gt;175.&lt;/div&gt; &lt;div class="p"&gt;&lt;span class="pN"&gt;618&lt;/span&gt;Tattha katamā tejodhātu? Tejodhātudvayaṃ—  atthi ajjhattikā, atthi bāhirā. Tattha katamā ajjhattikā tejodhātu? Yaṃ ajjhattaṃ paccattaṃ tejo tejogataṃ usmā usmāgataṃ usumaṃ usumagataṃ ajjhattaṃ upādinnaṃ, seyyathidaṃ—  yena ca santappati yena ca jīrīyati yena ca pariḍayhati yena ca asitapītakhāyitasāyitaṃ sammā pariṇāmaṃ gacchati, yaṃ vā panaññampi atthi ajjhattaṃ paccattaṃ tejo tejogataṃ usmā usmāgataṃ usumaṃ usumagataṃ ajjhattaṃ upādinnaṃ—  ayaṃ vuccati “ajjhattikā tejodhātu”. &lt;/div&gt;&lt;/div&gt;&lt;div class="q" id="p_30Vbh_619"&gt; &lt;div class="p"&gt;&lt;span class="pN"&gt;619&lt;/span&gt;Tattha katamā bāhirā tejodhātu? Yaṃ bāhiraṃ tejo tejogataṃ usmā usmāgataṃ usumaṃ usumagataṃ bahiddhā anupādinnaṃ, seyyathidaṃ—  kaṭṭhaggi palālaggi tiṇaggi gomayaggi thusaggi saṅkāraggi indaggi aggisantāpo sūriyasantāpo kaṭṭhasannicayasantāpo tiṇasannicayasantāpo dhaññasannicayasantāpo bhaṇḍasannicayasantāpo, yaṃ vā panaññampi atthi bāhiraṃ tejo tejogataṃ usmā usmāgataṃ usumaṃ usumagataṃ bahiddhā anupādinnaṃ—  ayaṃ vuccati “bāhirā tejodhātu”. Yā ca ajjhattikā tejodhātu yā ca bāhirā tejodhātu, tadekajjhaṃ abhisaññūhitvā abhisaṅkhipitvā—  ayaṃ vuccati “tejodhātu”. (3) &lt;/div&gt;&lt;/div&gt;&lt;div class="q" id="p_30Vbh_620"&gt; &lt;div class="divNumber"&gt;176.&lt;/div&gt; &lt;div class="p"&gt;&lt;span class="pN"&gt;620&lt;/span&gt;Tattha katamā vāyodhātu? Vāyodhātudvayaṃ—  atthi ajjhattikā, atthi bāhirā. Tattha katamā ajjhattikā vāyodhātu? Yaṃ ajjhattaṃ paccattaṃ vāyo vāyogataṃ thambhitattaṃ rūpassa ajjhattaṃ upādinnaṃ, seyyathidaṃ—  uddhaṅgamā vātā adhogamā vātā kucchisayā vātā koṭṭhāsayā vātā aṅgamaṅgānusārino vātā satthakavātā khurakavātā uppalakavātā assāso passāso iti vā, yaṃ vā panaññampi atthi ajjhattaṃ paccattaṃ vāyo vāyogataṃ thambhitattaṃ rūpassa ajjhattaṃ upādinnaṃ—  ayaṃ vuccati “ajjhattikā vāyodhātu”. &lt;/div&gt;&lt;/div&gt;&lt;div class="q" id="p_30Vbh_621"&gt; &lt;div class="p"&gt;&lt;span class="pN"&gt;621&lt;/span&gt;Tattha katamā bāhirā vāyodhātu? Yaṃ bāhiraṃ vāyo vāyogataṃ thambhitattaṃ rūpassa bahiddhā anupādinnaṃ, seyyathidaṃ—  puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā kāḷavātā verambhavātā pakkhavātā supaṇṇavātā tālavaṇṭavātā vidhūpanavātā, yaṃ vā panaññampi atthi bāhiraṃ vāyo vāyogataṃ thambhitattaṃ rūpassa bahiddhā anupādinnaṃ—  ayaṃ vuccati “bāhirā vāyodhātu”. Yā ca ajjhattikā vāyodhātu yā ca bāhirā vāyodhātu, tadekajjhaṃ abhisaññūhitvā abhisaṅkhipitvā—  ayaṃ vuccati “vāyodhātu”. (4) &lt;/div&gt;&lt;/div&gt;&lt;div class="q" id="p_30Vbh_622"&gt; &lt;div class="divNumber"&gt;177.&lt;/div&gt; &lt;div class="p"&gt;&lt;span class="pN"&gt;622&lt;/span&gt;Tattha katamā ākāsadhātu? Ākāsadhātudvayaṃ—  atthi ajjhattikā, atthi bāhirā. Tattha katamā ajjhattikā ākāsadhātu? Yaṃ ajjhattaṃ paccattaṃ ākāso ākāsagataṃ aghaṃ aghagataṃ vivaro vivaragataṃ asamphuṭṭhaṃ maṃsalohitehi ajjhattaṃ upādinnaṃ, seyyathidaṃ—  kaṇṇacchiddaṃ nāsacchiddaṃ mukhadvāraṃ, yena ca asitapītakhāyitasāyitaṃ ajjhoharati, yattha ca asitapītakhāyitasāyitaṃ santiṭṭhati, yena ca asitapītakhāyitasāyitaṃ adhobhāgaṃ nikkhamati, yaṃ vā panaññampi atthi ajjhattaṃ paccattaṃ ākāso ākāsagataṃ aghaṃ aghagataṃ vivaro vivaragataṃ asamphuṭṭhaṃ maṃsalohitehi ajjhattaṃ upādinnaṃ—  ayaṃ vuccati “ajjhattikā ākāsadhātu”. &lt;/div&gt;&lt;/div&gt;&lt;div class="q" id="p_30Vbh_623"&gt; &lt;div class="p"&gt;&lt;span class="pN"&gt;623&lt;/span&gt;Tattha katamā bāhirā ākāsadhātu? Yaṃ bāhiraṃ ākāso ākāsagataṃ aghaṃ aghagataṃ vivaro vivaragataṃ asamphuṭṭhaṃ catūhi mahābhūtehi bahiddhā anupādinnaṃ—  ayaṃ vuccati “bāhirā ākāsadhātu”. Yā ca ajjhattikā ākāsadhātu yā ca bāhirā ākāsadhātu, tadekajjhaṃ abhisaññūhitvā abhisaṅkhipitvā—  ayaṃ vuccati “ākāsadhātu”. (5) &lt;/div&gt;&lt;/div&gt;&lt;div class="q" id="p_30Vbh_624"&gt; &lt;div class="divNumber"&gt;178.&lt;/div&gt; &lt;div class="p"&gt;&lt;span class="pN"&gt;624&lt;/span&gt;Tattha katamā viññāṇadhātu? Cakkhuviññāṇadhātu, sotaviññāṇadhātu, ghānaviññāṇadhātu, jivhāviññāṇadhātu, kāyaviññāṇadhātu, manoviññāṇadhātu—  ayaṃ vuccati “viññāṇadhātu”. (6) &lt;/div&gt;&lt;/div&gt;&lt;div class="CENTER" id="p_30Vbh_625"&gt;&lt;span class="pN"&gt;625&lt;/span&gt;Imā cha dhātuyo.&lt;/div&gt;&lt;div class="q" id="p_30Vbh_626"&gt; &lt;div class="divNumber"&gt;179.&lt;/div&gt; &lt;div class="p"&gt;&lt;span class="pN"&gt;626&lt;/span&gt;Aparāpi cha dhātuyo—  sukhadhātu, dukkhadhātu, somanassadhātu, domanassadhātu, upekkhādhātu, avijjādhātu. &lt;/div&gt;&lt;/div&gt;&lt;div class="q" id="p_30Vbh_627"&gt; &lt;div class="divNumber"&gt;180.&lt;/div&gt; &lt;div class="p"&gt;&lt;span class="pN"&gt;627&lt;/span&gt;Tattha katamā sukhadhātu? Yaṃ kāyikaṃ sātaṃ kāyikaṃ sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā vedanā—  ayaṃ vuccati “sukhadhātu”. (1) &lt;/div&gt;&lt;/div&gt;&lt;div class="q" id="p_30Vbh_628"&gt; &lt;div class="p"&gt;&lt;span class="pN"&gt;628&lt;/span&gt;Tattha katamā dukkhadhātu? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  ayaṃ vuccati “dukkhadhātu”. (2) &lt;/div&gt;&lt;/div&gt;&lt;div class="q" id="p_30Vbh_629"&gt; &lt;div class="p"&gt;&lt;span class="pN"&gt;629&lt;/span&gt;Tattha katamā somanassadhātu? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā—  ayaṃ vuccati “somanassadhātu”. (3) &lt;/div&gt;&lt;/div&gt;&lt;div class="q" id="p_30Vbh_630"&gt; &lt;div class="p"&gt;&lt;span class="pN"&gt;630&lt;/span&gt;Tattha katamā domanassadhātu? Yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā—  ayaṃ vuccati “domanassadhātu”. (4) &lt;/div&gt;&lt;/div&gt;&lt;div class="q" id="p_30Vbh_631"&gt; &lt;div class="p"&gt;&lt;span class="pN"&gt;631&lt;/span&gt;Tattha katamā upekkhādhātu? Yaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—  ayaṃ vuccati “upekkhādhātu”. (5) &lt;/div&gt;&lt;/div&gt;&lt;div class="q" id="p_30Vbh_632"&gt; &lt;div class="p"&gt;&lt;span class="pN"&gt;632&lt;/span&gt;Tattha katamā avijjādhātu? Yaṃ aññāṇaṃ adassanaṃ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhanā apaccavekkhaṇā apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṃ avijjālaṅgī moho akusalamūlaṃ—  ayaṃ vuccati “avijjādhātu”. (6) &lt;/div&gt;&lt;/div&gt;&lt;div class="CENTER" id="p_30Vbh_633"&gt;&lt;span class="pN"&gt;633&lt;/span&gt;Imā cha dhātuyo.&lt;/div&gt;&lt;div class="q" id="p_30Vbh_634"&gt; &lt;div class="divNumber"&gt;181.&lt;/div&gt; &lt;div class="p"&gt;&lt;span class="pN"&gt;634&lt;/span&gt;Aparāpi cha dhātuyo—  kāmadhātu, byāpādadhātu, vihiṃsādhātu, nekkhammadhātu, abyāpādadhātu, avihiṃsādhātu. &lt;/div&gt;&lt;/div&gt;&lt;div class="q" id="p_30Vbh_635"&gt; &lt;div class="divNumber"&gt;182.&lt;/div&gt; &lt;div class="p"&gt;&lt;span class="pN"&gt;635&lt;/span&gt;Tattha katamā kāmadhātu? Kāmapaṭisaṃyutto takko vitakko saṅkappo appanā byappanā cetaso abhiniropanā micchāsaṅkappo—  ayaṃ vuccati kāmadhātu. Heṭṭhato avīcinirayaṃ pariyantaṃ karitvā uparito paranimmitavasavattī deve anto karitvā yaṃ etasmiṃ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṃ—  ayaṃ vuccati “kāmadhātu”. (1) &lt;/div&gt;&lt;/div&gt;&lt;div class="q" id="p_30Vbh_636"&gt; &lt;div class="p"&gt;&lt;span class="pN"&gt;636&lt;/span&gt;Tattha katamā byāpādadhātu? Byāpādapaṭisaṃyutto takko vitakko…pe…  micchāsaṅkappo—  ayaṃ vuccati “byāpādadhātu”. Dasasu vā āghātavatthūsu cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā virodho paṭivirodho caṇḍikkaṃ asuropo anattamanatā cittassa—  ayaṃ vuccati “byāpādadhātu”. (2) &lt;/div&gt;&lt;/div&gt;&lt;div class="q" id="p_30Vbh_637"&gt; &lt;div class="p"&gt;&lt;span class="pN"&gt;637&lt;/span&gt;Tattha katamā vihiṃsādhātu? Vihiṃsāpaṭisaṃyutto takko vitakko…pe…  micchāsaṅkappo—  ayaṃ vuccati “vihiṃsādhātu”. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, yā evarūpā heṭhanā viheṭhanā hiṃsanā vihiṃsanā rosanā virosanā parūpaghāto—  ayaṃ vuccati “vihiṃsādhātu”. (3) &lt;/div&gt;&lt;/div&gt;&lt;div class="q" id="p_30Vbh_638"&gt; &lt;div class="p"&gt;&lt;span class="pN"&gt;638&lt;/span&gt;Tattha katamā nekkhammadhātu? Nekkhammapaṭisaṃyutto takko vitakko…pe…  sammāsaṅkappo—  ayaṃ vuccati “nekkhammadhātu”. Sabbepi kusalā dhammā “nekkhammadhātu”. (4) &lt;/div&gt;&lt;/div&gt;&lt;div class="q" id="p_30Vbh_639"&gt; &lt;div class="p"&gt;&lt;span class="pN"&gt;639&lt;/span&gt;Tattha katamā abyāpādadhātu? Abyāpādapaṭisaṃyutto takko vitakko…pe…  sammāsaṅkappo—  ayaṃ vuccati “abyāpādadhātu”. Yā sattesu metti mettāyanā mettāyitattaṃ mettācetovimutti—  ayaṃ vuccati “abyāpādadhātu”. (5) &lt;/div&gt;&lt;/div&gt;&lt;div class="q" id="p_30Vbh_640"&gt; &lt;div class="p"&gt;&lt;span class="pN"&gt;640&lt;/span&gt;Tattha katamā avihiṃsādhātu? Avihiṃsāpaṭisaṃyutto takko vitakko saṅkappo appanā byappanā cetaso abhiniropanā sammāsaṅkappo—  ayaṃ vuccati “avihiṃsādhātu”. Yā sattesu karuṇā karuṇāyanā karuṇāyitattaṃ karuṇācetovimutti—  ayaṃ vuccati “avihiṃsādhātu”. (6) &lt;/div&gt;&lt;/div&gt;&lt;div class="CENTER" id="p_30Vbh_641"&gt;&lt;span class="pN"&gt;641&lt;/span&gt;Imā cha dhātuyo.&lt;/div&gt;&lt;div class="q" id="p_30Vbh_642"&gt; &lt;div class="p"&gt;&lt;span class="pN"&gt;642&lt;/span&gt;Iti imāni tīṇi chakkāni tadekajjhaṃ abhisaññūhitvā abhisaṅkhipitvā aṭṭhārasa dhātuyo honti. &lt;/div&gt;&lt;/div&gt;&lt;div class="CENTER" id="p_30Vbh_643"&gt;&lt;span class="pN"&gt;643&lt;/span&gt;Suttantabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266424" title="Go to previous page"&gt;&amp;lt;&amp;lt; 3 Dhātuvibhaṅga&lt;/a&gt;&lt;a href="javascript:void(0)" onclick="upP()" id="upL" name="266424" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267905" title="Go to next page"&gt;3.2 Abhidhammabhājanīya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
