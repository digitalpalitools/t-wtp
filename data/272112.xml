<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/4"&gt;4 Samathakkhandhaka&lt;/a&gt;&lt;/div&gt;&lt;div class="i"&gt;4.8 Adhikaraṇa&lt;/div&gt;&lt;div class=h&gt;Samathakkhandhaka&lt;/div&gt;&lt;div class=h&gt;Adhikaraṇa&lt;/div&gt;&lt;div class="q" id="p_4V_886"&gt; &lt;div class="divNumber"&gt;215.&lt;/div&gt; &lt;div class="p"&gt;&lt;span class="pN"&gt;886&lt;/span&gt;Tena kho pana samayena bhikkhūpi bhikkhūhi vivadanti, bhikkhūpi bhikkhunīhi vivadanti, bhikkhuniyopi bhikkhūhi vivadanti, channopi bhikkhu bhikkhunīnaṃ anupakhajja bhikkhūhi saddhiṃ vivadati, bhikkhunīnaṃ pakkhaṃ gāheti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma channo bhikkhu bhikkhunīnaṃ anupakhajja bhikkhūhi saddhiṃ vivadissati, bhikkhunīnaṃ pakkhaṃ gāhessatīti. Atha kho te bhikkhū bhagavato etamatthaṃ ārocesuṃ…pe…  saccaṃ kira, bhikkhave…pe…  saccaṃ, bhagavā”ti…pe…  vigarahitvā…pe…  dhammiṃ kathaṃ katvā bhikkhū āmantesi—  &lt;/div&gt;&lt;/div&gt;&lt;div class="q" id="p_4V_887"&gt; &lt;div class="p"&gt;&lt;span class="pN"&gt;887&lt;/span&gt;“Cattārimāni, bhikkhave, adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ. &lt;/div&gt;&lt;/div&gt;&lt;div class="q" id="p_4V_888"&gt; &lt;div class="p"&gt;&lt;span class="pN"&gt;888&lt;/span&gt;Tattha katamaṃ vivādādhikaraṇaṃ? Idha pana, bhikkhave, bhikkhū vivadanti—  dhammoti vā adhammoti vā, vinayoti vā avinayoti vā, bhāsitaṃ lapitaṃ tathāgatenāti vā abhāsitaṃ alapitaṃ tathāgatenāti vā, āciṇṇaṃ tathāgatenāti vā anāciṇṇaṃ tathāgatenāti vā, paññattaṃ tathāgatenāti vā apaññattaṃ tathāgatenāti vā, āpattīti vā anāpattīti vā, lahukā āpattīti vā garukā āpattīti vā, sāvasesā āpattīti vā anavasesā āpattīti vā, duṭṭhullā āpattīti vā aduṭṭhullā āpattīti vā? Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhagaṃ—  idaṃ vuccati vivādādhikaraṇaṃ. (1) &lt;/div&gt;&lt;/div&gt;&lt;div class="q" id="p_4V_889"&gt; &lt;div class="p"&gt;&lt;span class="pN"&gt;889&lt;/span&gt;Tattha katamaṃ anuvādādhikaraṇaṃ? Idha pana, bhikkhave, bhikkhū bhikkhuṃ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā. Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ—  idaṃ vuccati anuvādādhikaraṇaṃ. (2) &lt;/div&gt;&lt;/div&gt;&lt;div class="q" id="p_4V_890"&gt; &lt;div class="p"&gt;&lt;span class="pN"&gt;890&lt;/span&gt;Tattha katamaṃ āpattādhikaraṇaṃ? Pañcapi āpattikkhandhā āpattādhikaraṇaṃ, sattapi āpattikkhandhā āpattādhikaraṇaṃ—  idaṃ vuccati āpattādhikaraṇaṃ. (3) &lt;/div&gt;&lt;/div&gt;&lt;div class="q" id="p_4V_891"&gt; &lt;div class="p"&gt;&lt;span class="pN"&gt;891&lt;/span&gt;Tattha katamaṃ kiccādhikaraṇaṃ? Yā saṃghassa kiccayatā, karaṇīyatā, apalokanakammaṃ, ñattikammaṃ, ñattidutiyakammaṃ, ñatticatutthakammaṃ—  idaṃ vuccati kiccādhikaraṇaṃ. (4) &lt;/div&gt;&lt;/div&gt;&lt;div class="q" id="p_4V_892"&gt; &lt;div class="divNumber"&gt;216.&lt;/div&gt; &lt;div class="p"&gt;&lt;span class="pN"&gt;892&lt;/span&gt;Vivādādhikaraṇassa kiṃ mūlaṃ? Cha vivādamūlāni vivādādhikaraṇassa mūlaṃ. Tīṇipi akusalamūlāni vivādādhikaraṇassa mūlaṃ, tīṇipi kusalamūlāni vivādādhikaraṇassa mūlaṃ. Katamāni cha vivādamūlāni vivādādhikaraṇassa mūlaṃ? Idha pana, bhikkhave, bhikkhu kodhano hoti upanāhī. Yo so, bhikkhave, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, bhikkhave, bhikkhu sattharipi agāravo viharati appatisso, dhammepi…pe…  saṃghepi…pe…  sikkhāyapi na paripūrakārī, so saṃghe vivādaṃ janeti. Yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Evarūpañce tumhe, bhikkhave, vivādamūlaṃ ajjhattaṃ vā bahiddhā vā samanupasseyyātha, tatra tumhe, bhikkhave, tasseva pāpakassa vivādamūlassa pahānāya vāyameyyātha. Evarūpañce tumhe, bhikkhave, vivādamūlaṃ ajjhattaṃ vā bahiddhā vā na samanupasseyyātha, tatra tumhe, bhikkhave, tasseva pāpakassa vivādamūlassa āyatiṃ anavassavāya paṭipajjeyyātha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti. &lt;/div&gt;&lt;/div&gt;&lt;div class="q" id="p_4V_893"&gt; &lt;div class="p"&gt;&lt;span class="pN"&gt;893&lt;/span&gt;Puna caparaṃ, bhikkhave, bhikkhu makkhī hoti paḷāsī…pe…  issukī hoti maccharī, saṭho hoti māyāvī, pāpiccho hoti micchādiṭṭhī, sandiṭṭhiparāmāsī hoti ādhānaggāhī duppaṭinissaggī. Yo so, bhikkhave, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, bhikkhave, bhikkhu sattharipi agāravo viharati appatisso, dhammepi…pe…  saṃghepi…pe…  sikkhāyapi na paripūrakārī, so saṃghe vivādaṃ janeti. Yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Evarūpañce tumhe, bhikkhave, vivādamūlaṃ ajjhattaṃ vā bahiddhā vā samanupasseyyātha, tatra tumhe, bhikkhave, tasseva pāpakassa vivādamūlassa pahānāya vāyameyyātha. Evarūpañce tumhe, bhikkhave, vivādamūlaṃ ajjhattaṃ vā bahiddhā vā na samanupasseyyātha, tatra tumhe, bhikkhave, tasseva pāpakassa vivādamūlassa āyatiṃ anavassavāya paṭipajjeyyātha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti. Imāni cha vivādamūlāni vivādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_894"&gt; &lt;div class="p"&gt;&lt;span class="pN"&gt;894&lt;/span&gt;Katamāni tīṇi akusalamūlāni vivādādhikaraṇassa mūlaṃ? Idha pana, bhikkhave, bhikkhū luddhacittā vivadanti, duṭṭhacittā vivadanti, mūḷhacittā vivadanti—  dhammoti vā adhammoti vā, vinayoti vā avinayoti vā, bhāsitaṃ lapitaṃ tathāgatenāti vā abhāsitaṃ alapitaṃ tathāgatenāti vā, āciṇṇaṃ tathāgatenāti vā anāciṇṇaṃ tathāgatenāti vā, paññattaṃ tathāgatenāti vā apaññattaṃ tathāgatenāti vā, āpattīti vā anāpattīti vā, lahukā āpattīti vā garukā āpattīti vā, sāvasesā āpattīti vā anavasesā āpattīti vā, duṭṭhullā āpattīti vā aduṭṭhullā āpattīti vā. Imāni tīṇi akusalamūlāni vivādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_895"&gt; &lt;div class="p"&gt;&lt;span class="pN"&gt;895&lt;/span&gt;Katamāni tīṇi kusalamūlāni vivādādhikaraṇassa mūlaṃ? Idha pana, bhikkhave, bhikkhū aluddhacittā vivadanti, aduṭṭhacittā vivadanti, amūḷhacittā vivadanti—  dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Imāni tīṇi kusalamūlāni vivādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_896"&gt; &lt;div class="divNumber"&gt;217.&lt;/div&gt; &lt;div class="p"&gt;&lt;span class="pN"&gt;896&lt;/span&gt;“Anuvādādhikaraṇassa kiṃ mūlaṃ? Cha anuvādamūlāni anuvādādhikaraṇassa mūlaṃ. Tīṇipi akusalamūlāni anuvādādhikaraṇassa mūlaṃ, tīṇipi kusalamūlāni anuvādādhikaraṇassa mūlaṃ, kāyopi anuvādādhikaraṇassa mūlaṃ, vācāpi anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_897"&gt; &lt;div class="p"&gt;&lt;span class="pN"&gt;897&lt;/span&gt;Katamāni cha anuvādamūlāni anuvādādhikaraṇassa mūlaṃ? Idha pana, bhikkhave, bhikkhu kodhano hoti upanāhī. Yo so, bhikkhave, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, bhikkhave, bhikkhu sattharipi agāravo viharati appatisso, dhammepi…pe…  saṃghepi…pe…  sikkhāyapi na paripūrakārī, so saṃghe anuvādaṃ janeti. Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Evarūpañce tumhe, bhikkhave, anuvādamūlaṃ ajjhattaṃ vā bahiddhā vā samanupasseyyātha, tatra tumhe, bhikkhave, tasseva pāpakassa anuvādamūlassa pahānāya vāyameyyātha. Evarūpañce tumhe, bhikkhave, anuvādamūlaṃ ajjhattaṃ vā bahiddhā vā na samanupasseyyātha, tatra tumhe, bhikkhave, tasseva pāpakassa anuvādamūlassa āyatiṃ anavassavāya paṭipajjeyyātha. Evametassa pāpakassa anuvādamūlassa pahānaṃ hoti. Evametassa pāpakassa anuvādamūlassa āyatiṃ anavassavo hoti. &lt;/div&gt;&lt;/div&gt;&lt;div class="q" id="p_4V_898"&gt; &lt;div class="p"&gt;&lt;span class="pN"&gt;898&lt;/span&gt;Puna caparaṃ, bhikkhave, bhikkhu makkhī hoti paḷāsī…pe…  issukī hoti maccharī, saṭho hoti māyāvī, pāpiccho hoti micchādiṭṭhī, sandiṭṭhiparāmāsī hoti ādhānaggāhī duppaṭinissaggī. Yo so, bhikkhave, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, bhikkhave, bhikkhu sattharipi agāravo viharati appatisso, dhammepi…pe…  saṃghepi…pe…  sikkhāyapi na paripūrakārī, so saṃghe anuvādaṃ janeti. Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṃ. Evarūpañce tumhe, bhikkhave, anuvādamūlaṃ ajjhattaṃ vā bahiddhā vā samanupasseyyātha, tatra tumhe, bhikkhave, tasseva pāpakassa anuvādamūlassa pahānāya vāyameyyātha. Evarūpañce tumhe, bhikkhave, anuvādamūlaṃ ajjhattaṃ vā bahiddhā vā na samanupasseyyātha, tatra tumhe, bhikkhave, tasseva pāpakassa anuvādamūlassa āyatiṃ anavassavāya paṭipajjeyyātha. Evametassa pāpakassa anuvādamūlassa pahānaṃ hoti. Evametassa pāpakassa anuvādamūlassa āyatiṃ anavassavo hoti. Imāni cha anuvādamūlāni anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_899"&gt; &lt;div class="p"&gt;&lt;span class="pN"&gt;899&lt;/span&gt;Katamāni tīṇi akusalamūlāni anuvādādhikaraṇassa mūlaṃ? Idha pana, bhikkhave, bhikkhū bhikkhuṃ luddhacittā anuvadanti, duṭṭhacittā anuvadanti, mūḷhacittā anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Imāni tīṇi akusalamūlāni anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_900"&gt; &lt;div class="p"&gt;&lt;span class="pN"&gt;900&lt;/span&gt;Katamāni tīṇi kusalamūlāni anuvādādhikaraṇassa mūlaṃ? Idha pana, bhikkhave, bhikkhū bhikkhuṃ aluddhacittā anuvadanti, aduṭṭhacittā anuvadanti, amūḷhacittā anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Imāni tīṇi kusalamūlāni anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_901"&gt; &lt;div class="p"&gt;&lt;span class="pN"&gt;901&lt;/span&gt;Katamo kāyo anuvādādhikaraṇassa mūlaṃ? Idhekacco dubbaṇṇo hoti, duddassiko, okoṭimako, bahvābādho, kāṇo vā, kuṇī vā, khañjo vā, pakkhahato vā, yena naṃ anuvadanti. Ayaṃ kāyo anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_902"&gt; &lt;div class="p"&gt;&lt;span class="pN"&gt;902&lt;/span&gt;Katamā vācā anuvādādhikaraṇassa mūlaṃ? Idhekacco dubbaco hoti, mammano, eḷagalavāco, yāya naṃ anuvadanti. Ayaṃ vācā anuvādādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_903"&gt; &lt;div class="divNumber"&gt;218.&lt;/div&gt; &lt;div class="p"&gt;&lt;span class="pN"&gt;903&lt;/span&gt;Āpattādhikaraṇassa kiṃ mūlaṃ? Cha āpattisamuṭṭhānā āpattādhikaraṇassa mūlaṃ. Atthāpatti kāyato samuṭṭhāti, na vācato, na cittato. Atthāpatti vācato samuṭṭhāti, na kāyato, na cittato. Atthāpatti kāyato ca vācato ca samuṭṭhāti, na cittato. Atthāpatti kāyato ca cittato ca samuṭṭhāti, na vācato. Atthāpatti vācato ca cittato ca samuṭṭhāti, na kāyato. Atthāpatti kāyato ca vācato ca cittato ca samuṭṭhāti. Ime cha āpattisamuṭṭhānā āpattādhikaraṇassa mūlaṃ. &lt;/div&gt;&lt;/div&gt;&lt;div class="q" id="p_4V_904"&gt; &lt;div class="divNumber"&gt;219.&lt;/div&gt; &lt;div class="p"&gt;&lt;span class="pN"&gt;904&lt;/span&gt;Kiccādhikaraṇassa kiṃ mūlaṃ? Kiccādhikaraṇassa ekaṃ mūlaṃ—  saṃgho. &lt;/div&gt;&lt;/div&gt;&lt;div class="q" id="p_4V_905"&gt; &lt;div class="divNumber"&gt;220.&lt;/div&gt; &lt;div class="p"&gt;&lt;span class="pN"&gt;905&lt;/span&gt;Vivādādhikaraṇaṃ kusalaṃ, akusalaṃ, abyākataṃ. Vivādādhikaraṇaṃ siyā kusalaṃ, siyā akusalaṃ, siyā abyākataṃ. Tattha katamaṃ vivādādhikaraṇaṃ kusalaṃ? Idha pana, bhikkhave, bhikkhū kusalacittā vivadanti—  dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhagaṃ—  idaṃ vuccati vivādādhikaraṇaṃ kusalaṃ. &lt;/div&gt;&lt;/div&gt;&lt;div class="q" id="p_4V_906"&gt; &lt;div class="p"&gt;&lt;span class="pN"&gt;906&lt;/span&gt;Tattha katamaṃ vivādādhikaraṇaṃ akusalaṃ? Idha pana, bhikkhave, bhikkhū akusalacittā vivadanti—  dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhagaṃ—  idaṃ vuccati vivādādhikaraṇaṃ akusalaṃ. &lt;/div&gt;&lt;/div&gt;&lt;div class="q" id="p_4V_907"&gt; &lt;div class="p"&gt;&lt;span class="pN"&gt;907&lt;/span&gt;Tattha katamaṃ vivādādhikaraṇaṃ abyākataṃ? Idha pana, bhikkhave, bhikkhū abyākatacittā vivadanti—  dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhagaṃ—  idaṃ vuccati vivādādhikaraṇaṃ abyākataṃ. &lt;/div&gt;&lt;/div&gt;&lt;div class="q" id="p_4V_908"&gt; &lt;div class="divNumber"&gt;221.&lt;/div&gt; &lt;div class="p"&gt;&lt;span class="pN"&gt;908&lt;/span&gt;Anuvādādhikaraṇaṃ kusalaṃ, akusalaṃ, abyākataṃ. Anuvādādhikaraṇaṃ siyā kusalaṃ, siyā akusalaṃ, siyā abyākataṃ. Tattha katamaṃ anuvādādhikaraṇaṃ kusalaṃ? Idha pana, bhikkhave, bhikkhū bhikkhuṃ kusalacittā anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ—  idaṃ vuccati anuvādādhikaraṇaṃ kusalaṃ. &lt;/div&gt;&lt;/div&gt;&lt;div class="q" id="p_4V_909"&gt; &lt;div class="p"&gt;&lt;span class="pN"&gt;909&lt;/span&gt;Tattha katamaṃ anuvādādhikaraṇaṃ akusalaṃ? Idha pana, bhikkhave, bhikkhū bhikkhuṃ akusalacittā anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ—  idaṃ vuccati anuvādādhikaraṇaṃ akusalaṃ. &lt;/div&gt;&lt;/div&gt;&lt;div class="q" id="p_4V_910"&gt; &lt;div class="p"&gt;&lt;span class="pN"&gt;910&lt;/span&gt;Tattha katamaṃ anuvādādhikaraṇaṃ abyākataṃ? Idha pana, bhikkhave, bhikkhū bhikkhuṃ abyākatacittā anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ—  idaṃ vuccati anuvādādhikaraṇaṃ abyākataṃ. &lt;/div&gt;&lt;/div&gt;&lt;div class="q" id="p_4V_911"&gt; &lt;div class="divNumber"&gt;222.&lt;/div&gt; &lt;div class="p"&gt;&lt;span class="pN"&gt;911&lt;/span&gt;Āpattādhikaraṇaṃ kusalaṃ, akusalaṃ, abyākataṃ? Āpattādhikaraṇaṃ siyā akusalaṃ, siyā abyākataṃ; natthi āpattādhikaraṇaṃ kusalaṃ. Tattha katamaṃ āpattādhikaraṇaṃ akusalaṃ? Yaṃ jānanto sañjānanto cecca abhivitaritvā vītikkamo—  idaṃ vuccati āpattādhikaraṇaṃ akusalaṃ. &lt;/div&gt;&lt;/div&gt;&lt;div class="q" id="p_4V_912"&gt; &lt;div class="p"&gt;&lt;span class="pN"&gt;912&lt;/span&gt;Tattha katamaṃ āpattādhikaraṇaṃ abyākataṃ? Yaṃ ajānanto asañjānanto acecca anabhivitaritvā vītikkamo—  idaṃ vuccati āpattādhikaraṇaṃ abyākataṃ. &lt;/div&gt;&lt;/div&gt;&lt;div class="q" id="p_4V_913"&gt; &lt;div class="divNumber"&gt;223.&lt;/div&gt; &lt;div class="p"&gt;&lt;span class="pN"&gt;913&lt;/span&gt;Kiccādhikaraṇaṃ kusalaṃ, akusalaṃ, abyākataṃ? Kiccādhikaraṇaṃ siyā kusalaṃ, siyā akusalaṃ, siyā abyākataṃ. Tattha katamaṃ kiccādhikaraṇaṃ kusalaṃ? Yaṃ saṃgho kusalacitto kammaṃ karoti—  apalokanakammaṃ, ñattikammaṃ, ñattidutiyakammaṃ, ñatticatutthakammaṃ—  idaṃ vuccati kiccādhikaraṇaṃ kusalaṃ. &lt;/div&gt;&lt;/div&gt;&lt;div class="q" id="p_4V_914"&gt; &lt;div class="p"&gt;&lt;span class="pN"&gt;914&lt;/span&gt;Tattha katamaṃ kiccādhikaraṇaṃ akusalaṃ? Yaṃ saṃgho akusalacitto kammaṃ karoti—  apalokanakammaṃ, ñattikammaṃ, ñattidutiyakammaṃ, ñatticatutthakammaṃ—  idaṃ vuccati kiccādhikaraṇaṃ akusalaṃ. &lt;/div&gt;&lt;/div&gt;&lt;div class="q" id="p_4V_915"&gt; &lt;div class="p"&gt;&lt;span class="pN"&gt;915&lt;/span&gt;Tattha katamaṃ kiccādhikaraṇaṃ abyākataṃ? Yaṃ saṃgho abyākatacitto kammaṃ karoti—  apalokanakammaṃ, ñattikammaṃ, ñattidutiyakammaṃ, ñatticatutthakammaṃ—  idaṃ vuccati kiccādhikaraṇaṃ abyākataṃ. &lt;/div&gt;&lt;/div&gt;&lt;div class="q" id="p_4V_916"&gt; &lt;div class="divNumber"&gt;224.&lt;/div&gt; &lt;div class="p"&gt;&lt;span class="pN"&gt;916&lt;/span&gt;Vivādo vivādādhikaraṇaṃ, vivādo no adhikaraṇaṃ, adhikaraṇaṃ no vivādo, adhikaraṇañceva vivādo ca. Siyā vivādo vivādādhikaraṇaṃ, siyā vivādo no adhikaraṇaṃ, siyā adhikaraṇaṃ no vivādo, siyā adhikaraṇañceva vivādo ca. &lt;/div&gt;&lt;/div&gt;&lt;div class="q" id="p_4V_917"&gt; &lt;div class="p"&gt;&lt;span class="pN"&gt;917&lt;/span&gt;Tattha katamo vivādo vivādādhikaraṇaṃ? Idha pana, bhikkhave, bhikkhū vivadanti—  dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ kalaho viggaho vivādo nānāvādo aññathāvādo vipaccatāya vohāro medhagaṃ—  ayaṃ vivādo vivādādhikaraṇaṃ. &lt;/div&gt;&lt;/div&gt;&lt;div class="q" id="p_4V_918"&gt; &lt;div class="p"&gt;&lt;span class="pN"&gt;918&lt;/span&gt;Tattha katamo vivādo no adhikaraṇaṃ? Mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati—  ayaṃ vivādo no adhikaraṇaṃ. &lt;/div&gt;&lt;/div&gt;&lt;div class="q" id="p_4V_919"&gt; &lt;div class="p"&gt;&lt;span class="pN"&gt;919&lt;/span&gt;Tattha katamaṃ adhikaraṇaṃ no vivādo? Anuvādādhikaraṇaṃ, āpattādhikaraṇaṃ, kiccādhikaraṇaṃ—  idaṃ adhikaraṇaṃ no vivādo. &lt;/div&gt;&lt;/div&gt;&lt;div class="q" id="p_4V_920"&gt; &lt;div class="p"&gt;&lt;span class="pN"&gt;920&lt;/span&gt;Tattha katamaṃ adhikaraṇañceva vivādo ca? Vivādādhikaraṇaṃ adhikaraṇañceva vivādo ca. &lt;/div&gt;&lt;/div&gt;&lt;div class="q" id="p_4V_921"&gt; &lt;div class="divNumber"&gt;225.&lt;/div&gt; &lt;div class="p"&gt;&lt;span class="pN"&gt;921&lt;/span&gt;Anuvādo anuvādādhikaraṇaṃ, anuvādo no adhikaraṇaṃ, adhikaraṇaṃ no anuvādo, adhikaraṇañceva anuvādo ca. Siyā anuvādo anuvādādhikaraṇaṃ, siyā anuvādo no adhikaraṇaṃ, siyā adhikaraṇaṃ no anuvādo, siyā adhikaraṇañceva anuvādo ca. &lt;/div&gt;&lt;/div&gt;&lt;div class="q" id="p_4V_922"&gt; &lt;div class="p"&gt;&lt;span class="pN"&gt;922&lt;/span&gt;Tattha katamo anuvādo anuvādādhikaraṇaṃ? Idha pana, bhikkhave, bhikkhū bhikkhuṃ anuvadanti—  sīlavipattiyā vā, ācāravipattiyā vā, diṭṭhivipattiyā vā, ājīvavipattiyā vā. Yo tattha anuvādo anuvadanā anullapanā anubhaṇanā anusampavaṅkatā abbhussahanatā anubalappadānaṃ—  ayaṃ anuvādo anuvādādhikaraṇaṃ. &lt;/div&gt;&lt;/div&gt;&lt;div class="q" id="p_4V_923"&gt; &lt;div class="p"&gt;&lt;span class="pN"&gt;923&lt;/span&gt;Tattha katamo anuvādo no adhikaraṇaṃ? Mātāpi puttaṃ anuvadati, puttopi mātaraṃ anuvadati, pitāpi puttaṃ anuvadati, puttopi pitaraṃ anuvadati, bhātāpi bhātaraṃ anuvadati, bhātāpi bhaginiṃ anuvadati, bhaginīpi bhātaraṃ anuvadati, sahāyopi sahāyaṃ anuvadati—  ayaṃ anuvādo no adhikaraṇaṃ. &lt;/div&gt;&lt;/div&gt;&lt;div class="q" id="p_4V_924"&gt; &lt;div class="p"&gt;&lt;span class="pN"&gt;924&lt;/span&gt;Tattha katamaṃ adhikaraṇaṃ no anuvādo? Āpattādhikaraṇaṃ, kiccādhikaraṇaṃ, vivādādhikaraṇaṃ—  idaṃ adhikaraṇaṃ no anuvādo. &lt;/div&gt;&lt;/div&gt;&lt;div class="q" id="p_4V_925"&gt; &lt;div class="p"&gt;&lt;span class="pN"&gt;925&lt;/span&gt;Tattha katamaṃ adhikaraṇañceva anuvādo ca? Anuvādādhikaraṇaṃ adhikaraṇañceva anuvādo ca. &lt;/div&gt;&lt;/div&gt;&lt;div class="q" id="p_4V_926"&gt; &lt;div class="divNumber"&gt;226.&lt;/div&gt; &lt;div class="p"&gt;&lt;span class="pN"&gt;926&lt;/span&gt;Āpatti āpattādhikaraṇaṃ, āpatti no adhikaraṇaṃ, adhikaraṇaṃ no āpatti, adhikaraṇañceva āpatti ca. Siyā āpatti āpattādhikaraṇaṃ, siyā āpatti no adhikaraṇaṃ, siyā adhikaraṇaṃ no āpatti, siyā adhikaraṇañceva āpatti ca. &lt;/div&gt;&lt;/div&gt;&lt;div class="q" id="p_4V_927"&gt; &lt;div class="p"&gt;&lt;span class="pN"&gt;927&lt;/span&gt;Tattha katamaṃ āpatti āpattādhikaraṇaṃ? Pañcapi āpattikkhandhā āpattādhikaraṇaṃ, sattapi āpattikkhandhā āpattādhikaraṇaṃ—  ayaṃ āpatti āpattādhikaraṇaṃ. &lt;/div&gt;&lt;/div&gt;&lt;div class="q" id="p_4V_928"&gt; &lt;div class="p"&gt;&lt;span class="pN"&gt;928&lt;/span&gt;Tattha katamaṃ āpatti no adhikaraṇaṃ? Sotāpatti samāpatti—  ayaṃ āpatti no adhikaraṇaṃ. &lt;/div&gt;&lt;/div&gt;&lt;div class="q" id="p_4V_929"&gt; &lt;div class="p"&gt;&lt;span class="pN"&gt;929&lt;/span&gt;Tattha katamaṃ adhikaraṇaṃ no āpatti? Kiccādhikaraṇaṃ, vivādādhikaraṇaṃ, anuvādādhikaraṇaṃ—  idaṃ adhikaraṇaṃ no āpatti. &lt;/div&gt;&lt;/div&gt;&lt;div class="q" id="p_4V_930"&gt; &lt;div class="p"&gt;&lt;span class="pN"&gt;930&lt;/span&gt;Tattha katamaṃ adhikaraṇañceva āpatti ca? Āpattādhikaraṇaṃ adhikaraṇañceva āpatti ca. &lt;/div&gt;&lt;/div&gt;&lt;div class="q" id="p_4V_931"&gt; &lt;div class="divNumber"&gt;227.&lt;/div&gt; &lt;div class="p"&gt;&lt;span class="pN"&gt;931&lt;/span&gt;Kiccaṃ kiccādhikaraṇaṃ, kiccaṃ no adhikaraṇaṃ, adhikaraṇaṃ no kiccaṃ, adhikaraṇañceva kiccañca. Siyā kiccaṃ kiccādhikaraṇaṃ, siyā kiccaṃ no adhikaraṇaṃ, siyā adhikaraṇaṃ no kiccaṃ, siyā adhikaraṇañceva kiccañca. &lt;/div&gt;&lt;/div&gt;&lt;div class="q" id="p_4V_932"&gt; &lt;div class="p"&gt;&lt;span class="pN"&gt;932&lt;/span&gt;Tattha katamaṃ kiccaṃ kiccādhikaraṇaṃ? Yā saṃghassa kiccayatā, karaṇīyatā, apalokanakammaṃ, ñattikammaṃ, ñattidutiyakammaṃ, ñatticatutthakammaṃ—  idaṃ kiccaṃ kiccādhikaraṇaṃ. &lt;/div&gt;&lt;/div&gt;&lt;div class="q" id="p_4V_933"&gt; &lt;div class="p"&gt;&lt;span class="pN"&gt;933&lt;/span&gt;Tattha katamaṃ kiccaṃ no adhikaraṇaṃ? Ācariyakiccaṃ, upajjhāyakiccaṃ, samānupajjhāyakiccaṃ, samānācariyakiccaṃ—  idaṃ kiccaṃ no adhikaraṇaṃ. &lt;/div&gt;&lt;/div&gt;&lt;div class="q" id="p_4V_934"&gt; &lt;div class="p"&gt;&lt;span class="pN"&gt;934&lt;/span&gt;Tattha katamaṃ adhikaraṇaṃ no kiccaṃ? Vivādādhikaraṇaṃ, anuvādādhikaraṇaṃ, āpattādhikaraṇaṃ—  idaṃ adhikaraṇaṃ no kiccaṃ. &lt;/div&gt;&lt;/div&gt;&lt;div class="q" id="p_4V_935"&gt; &lt;div class="p"&gt;&lt;span class="pN"&gt;935&lt;/span&gt;Tattha katamaṃ adhikaraṇañceva kiccañca? Kiccādhikaraṇaṃ adhikaraṇañceva kiccañca. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272111" title="Go to previous page"&gt;&amp;lt;&amp;lt; 4.7 Tiṇavatthāraka&lt;/a&gt;&lt;a href="javascript:void(0)" onclick="upP()" id="upL" name="271616" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272113" title="Go to next page"&gt;4.9 Adhikaraṇavūpasamanasamatha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
