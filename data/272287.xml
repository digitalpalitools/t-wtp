<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/5"&gt;5 Kūṭadantasutta&lt;/a&gt;&lt;/div&gt;&lt;div class="i"&gt;5.4 Mahāvijitarājayaññakathā&lt;/div&gt; &lt;div class=h&gt;Kūṭadantasutta&lt;/div&gt;&lt;div class=h&gt;Mahāvijitarājayaññakathā&lt;/div&gt;&lt;div class="q" id="p_6D_545"&gt; &lt;div class="divNumber"&gt;334.&lt;/div&gt; &lt;div class="p"&gt;&lt;span class="pN"&gt;545&lt;/span&gt;Atha kho kūṭadanto brāhmaṇo mahatā brāhmaṇagaṇena saddhiṃ yena ambalaṭṭhikā yena bhagavā tenupasaṅkami, upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Khāṇumatakāpi kho brāhmaṇagahapatikā appekacce bhagavantaṃ abhivādetvā ekamantaṃ nisīdiṃsu; appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu; appekacce yena bhagavā tenañjaliṃ paṇāmetvā ekamantaṃ nisīdiṃsu; appekacce nāmagottaṃ sāvetvā ekamantaṃ nisīdiṃsu; appekacce tuṇhībhūtā ekamantaṃ nisīdiṃsu. &lt;/div&gt;&lt;/div&gt;&lt;div class=h&gt;Kūṭadantasutta&lt;/div&gt;&lt;div class=h&gt;Mahāvijitarājayaññakathā&lt;/div&gt;&lt;div class="q" id="p_6D_546"&gt; &lt;div class="divNumber"&gt;335.&lt;/div&gt; &lt;div class="p"&gt;&lt;span class="pN"&gt;546&lt;/span&gt;Ekamantaṃ nisinno kho kūṭadanto brāhmaṇo bhagavantaṃ etadavoca—  “sutaṃ metaṃ, bho gotama—  ‘samaṇo gotamo tividhaṃ yaññasampadaṃ soḷasaparikkhāraṃ jānātī’ti. Na kho panāhaṃ jānāmi tividhaṃ yaññasampadaṃ soḷasaparikkhāraṃ. Icchāmi cāhaṃ mahāyaññaṃ yajituṃ. Sādhu me bhavaṃ gotamo tividhaṃ yaññasampadaṃ soḷasaparikkhāraṃ desetū”ti. &lt;/div&gt;&lt;/div&gt;&lt;div class=h&gt;Kūṭadantasutta&lt;/div&gt;&lt;div class=h&gt;Mahāvijitarājayaññakathā&lt;/div&gt;&lt;div class="q" id="p_6D_547"&gt; &lt;div class="divNumber"&gt;336.&lt;/div&gt; &lt;div class="p"&gt;&lt;span class="pN"&gt;547&lt;/span&gt;“Tena hi, brāhmaṇa, suṇāhi sādhukaṃ manasikarohi, bhāsissāmī”ti. “Evaṃ, bho”ti kho kūṭadanto brāhmaṇo bhagavato paccassosi. Bhagavā etadavoca—  “bhūtapubbaṃ, brāhmaṇa, rājā mahāvijito nāma ahosi aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro. Atha kho, brāhmaṇa, rañño mahāvijitassa rahogatassa paṭisallīnassa evaṃ cetaso parivitakko udapādi—  ‘adhigatā kho me vipulā mānusakā bhogā, mahantaṃ pathavimaṇḍalaṃ abhivijiya ajjhāvasāmi, yannūnāhaṃ mahāyaññaṃ yajeyyaṃ, yaṃ mama assa dīgharattaṃ hitāya sukhāyā’ti. &lt;/div&gt;&lt;/div&gt;&lt;div class=h&gt;Kūṭadantasutta&lt;/div&gt;&lt;div class=h&gt;Mahāvijitarājayaññakathā&lt;/div&gt;&lt;div class="q" id="p_6D_548"&gt; &lt;div class="divNumber"&gt;337.&lt;/div&gt; &lt;div class="p"&gt;&lt;span class="pN"&gt;548&lt;/span&gt;Atha kho, brāhmaṇa, rājā mahāvijito purohitaṃ brāhmaṇaṃ āmantetvā etadavoca—  ‘idha mayhaṃ, brāhmaṇa, rahogatassa paṭisallīnassa evaṃ cetaso parivitakko udapādi—  &lt;span class="smallFont"&gt;“&lt;/span&gt;adhigatā kho me vipulā mānusakā bhogā, mahantaṃ pathavimaṇḍalaṃ abhivijiya ajjhāvasāmi. Yannūnāhaṃ mahāyaññaṃ yajeyyaṃ yaṃ mama assa dīgharattaṃ hitāya sukhāyā&lt;span class="smallFont"&gt;”&lt;/span&gt;ti. Icchāmahaṃ, brāhmaṇa, mahāyaññaṃ yajituṃ. Anusāsatu maṃ bhavaṃ yaṃ mama assa dīgharattaṃ hitāya sukhāyā’ti. &lt;/div&gt;&lt;/div&gt;&lt;div class=h&gt;Kūṭadantasutta&lt;/div&gt;&lt;div class=h&gt;Mahāvijitarājayaññakathā&lt;/div&gt;&lt;div class="q" id="p_6D_549"&gt; &lt;div class="divNumber"&gt;338.&lt;/div&gt; &lt;div class="p"&gt;&lt;span class="pN"&gt;549&lt;/span&gt;Evaṃ vutte, brāhmaṇa, purohito brāhmaṇo rājānaṃ mahāvijitaṃ etadavoca—  ‘bhoto kho rañño janapado sakaṇṭako sauppīḷo, gāmaghātāpi dissanti, nigamaghātāpi dissanti, nagaraghātāpi dissanti, panthaduhanāpi dissanti. Bhavaṃ kho pana rājā evaṃ sakaṇṭake janapade sauppīḷe balimuddhareyya, akiccakārī assa tena bhavaṃ rājā. Siyā kho pana bhoto rañño evamassa—  &lt;span class="smallFont"&gt;“&lt;/span&gt;ahametaṃ dassukhīlaṃ vadhena vā bandhena vā jāniyā vā garahāya vā pabbājanāya vā samūhanissāmī&lt;span class="smallFont"&gt;”&lt;/span&gt;ti, na kho panetassa dassukhīlassa evaṃ sammā samugghāto hoti. Ye te hatāvasesakā bhavissanti, te pacchā rañño janapadaṃ viheṭhessanti. Api ca kho idaṃ saṃvidhānaṃ āgamma evametassa dassukhīlassa sammā samugghāto hoti. Tena hi bhavaṃ rājā ye bhoto rañño janapade ussahanti kasigorakkhe, tesaṃ bhavaṃ rājā bījabhattaṃ anuppadetu. Ye bhoto rañño janapade ussahanti vāṇijjāya, tesaṃ bhavaṃ rājā pābhataṃ anuppadetu. Ye bhoto rañño janapade ussahanti rājaporise, tesaṃ bhavaṃ rājā bhattavetanaṃ pakappetu. Te ca manussā sakammapasutā rañño janapadaṃ na viheṭhessanti; mahā ca rañño rāsiko bhavissati. Khemaṭṭhitā janapadā akaṇṭakā anuppīḷā. Manussā mudā modamānā ure putte naccentā apārutagharā maññe viharissantī’ti. ‘Evaṃ, bho’ti kho, brāhmaṇa, rājā mahāvijito purohitassa brāhmaṇassa paṭissutvā ye rañño janapade ussahiṃsu kasigorakkhe, tesaṃ rājā mahāvijito bījabhattaṃ anuppadāsi. Ye ca rañño janapade ussahiṃsu vāṇijjāya, tesaṃ rājā mahāvijito pābhataṃ anuppadāsi. Ye ca rañño janapade ussahiṃsu rājaporise, tesaṃ rājā mahāvijito bhattavetanaṃ pakappesi. Te ca manussā sakammapasutā rañño janapadaṃ na viheṭhiṃsu, mahā ca rañño rāsiko ahosi. Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe vihariṃsu. Atha kho, brāhmaṇa, rājā mahāvijito purohitaṃ brāhmaṇaṃ āmantetvā etadavoca—  ‘samūhato kho me bhoto dassukhīlo, bhoto saṃvidhānaṃ āgamma mahā ca me rāsiko. Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe viharanti. Icchāmahaṃ brāhmaṇa mahāyaññaṃ yajituṃ. Anusāsatu maṃ bhavaṃ yaṃ mama assa dīgharattaṃ hitāya sukhāyā’ti. &lt;/div&gt;&lt;/div&gt;&lt;div class="tn"&gt;&lt;ul class="menu"&gt;&lt;li name="/tipitaka/6D/5/5.4/5.4.1"&gt;&lt;a href="javascript:void(0)" onclick="outD(273509)"&gt;5.4.1&amp;nbsp;Catuparikkhāra&lt;/a&gt;&lt;/li&gt;&lt;li name="/tipitaka/6D/5/5.4/5.4.2"&gt;&lt;a href="javascript:void(0)" onclick="outD(273510)"&gt;5.4.2&amp;nbsp;Aṭṭhaparikkhāra&lt;/a&gt;&lt;/li&gt;&lt;li name="/tipitaka/6D/5/5.4/5.4.3"&gt;&lt;a href="javascript:void(0)" onclick="outD(273511)"&gt;5.4.3&amp;nbsp;Catuparikkhāra&lt;/a&gt;&lt;/li&gt;&lt;li name="/tipitaka/6D/5/5.4/5.4.4"&gt;&lt;a href="javascript:void(0)" onclick="outD(273512)"&gt;5.4.4&amp;nbsp;Tissovidhā&lt;/a&gt;&lt;/li&gt;&lt;li name="/tipitaka/6D/5/5.4/5.4.5"&gt;&lt;a href="javascript:void(0)" onclick="outD(273513)"&gt;5.4.5&amp;nbsp;Dasaākāra&lt;/a&gt;&lt;/li&gt;&lt;li name="/tipitaka/6D/5/5.4/5.4.6"&gt;&lt;a href="javascript:void(0)" onclick="outD(273514)"&gt;5.4.6&amp;nbsp;Soḷasākāra&lt;/a&gt;&lt;/li&gt;&lt;/ul&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272286" title="Go to previous page"&gt;&amp;lt;&amp;lt; 5.3 Buddhaguṇakathā&lt;/a&gt;&lt;a href="javascript:void(0)" onclick="upP()" id="upL" name="271650" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273509" title="Go to next page"&gt;5.4.1 Catuparikkhāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
