<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/2"&gt;2 Sāmaññaphalasutta&lt;/a&gt; » &lt;a href="/tipitaka/6D/2/2.4"&gt;2.4 Sāmaññaphala&lt;/a&gt;&lt;/div&gt;&lt;div class="i"&gt;2.4.1 Paṭhamasandiṭṭhikasāmaññaphala&lt;/div&gt;&lt;div class=h&gt;Sāmaññaphalasutta&lt;/div&gt;&lt;div class=h&gt;Sāmaññaphala&lt;/div&gt;&lt;div class=h&gt;Paṭhamasandiṭṭhikasāmaññaphala&lt;/div&gt;&lt;div class="q" id="p_6D_261"&gt; &lt;div class="divNumber"&gt;182.&lt;/div&gt; &lt;div class="p"&gt;&lt;span class="pN"&gt;261&lt;/span&gt;Sohaṃ, bhante, bhagavantampi pucchāmi—  ‘yathā nu kho imāni, bhante, puthusippāyatanāni seyyathidaṃ—  hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsikaputtā āḷārikā kappakā nhāpakā sūdā mālakārā rajakā pesakārā naḷakārā kumbhakārā gaṇakā muddikā, yāni vā panaññānipi evaṃgatāni puthusippāyatanāni, te diṭṭheva dhamme sandiṭṭhikaṃ sippaphalaṃ upajīvanti, te tena attānaṃ sukhenti pīṇenti, mātāpitaro sukhenti pīṇenti, puttadāraṃ sukhenti pīṇenti, mittāmacce sukhenti pīṇenti, samaṇabrāhmaṇesu uddhaggikaṃ dakkhiṇaṃ patiṭṭhapenti sovaggikaṃ sukhavipākaṃ saggasaṃvattanikaṃ. Sakkā nu kho, bhante, evameva diṭṭheva dhamme sandiṭṭhikaṃ sāmaññaphalaṃ paññapetun’”ti? &lt;/div&gt;&lt;/div&gt;&lt;div class="q" id="p_6D_262"&gt; &lt;div class="divNumber"&gt;183.&lt;/div&gt; &lt;div class="p"&gt;&lt;span class="pN"&gt;262&lt;/span&gt;“Sakkā, mahārāja. Tena hi, mahārāja, taññevettha paṭipucchissāmi. Yathā te khameyya, tathā naṃ byākareyyāsi. Taṃ kiṃ maññasi, mahārāja, idha te assa puriso dāso kammakāro pubbuṭṭhāyī pacchānipātī kiṃkārapaṭissāvī manāpacārī piyavādī mukhullokako. Tassa evamassa—  ‘acchariyaṃ, vata bho, abbhutaṃ, vata bho, puññānaṃ gati, puññānaṃ vipāko. Ayañhi rājā māgadho ajātasattu vedehiputto manusso; ahampi manusso. Ayañhi rājā māgadho ajātasattu vedehiputto pañcahi kāmaguṇehi samappito samaṅgībhūto paricāreti, devo maññe. Ahaṃ panamhissa dāso kammakāro pubbuṭṭhāyī pacchānipātī kiṃkārapaṭissāvī manāpacārī piyavādī mukhullokako. So vatassāhaṃ puññāni kareyyaṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti. &lt;/div&gt;&lt;/div&gt;&lt;div class="q" id="p_6D_263"&gt; &lt;div class="p"&gt;&lt;span class="pN"&gt;263&lt;/span&gt;So aparena samayena kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyya. So evaṃ pabbajito samāno kāyena saṃvuto vihareyya, vācāya saṃvuto vihareyya, manasā saṃvuto vihareyya, ghāsacchādanaparamatāya santuṭṭho, abhirato paviveke. Tañce te purisā evamāroceyyuṃ—  ‘yagghe, deva, jāneyyāsi, yo te so puriso dāso kammakāro pubbuṭṭhāyī pacchānipātī kiṃkārapaṭissāvī manāpacārī piyavādī mukhullokako; so, deva, kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito. So evaṃ pabbajito samāno kāyena saṃvuto viharati, vācāya saṃvuto viharati, manasā saṃvuto viharati, ghāsacchādanaparamatāya santuṭṭho, abhirato paviveke’ti. Api nu tvaṃ evaṃ vadeyyāsi—  ‘etu me, bho, so puriso, punadeva hotu dāso kammakāro pubbuṭṭhāyī pacchānipātī kiṃkārapaṭissāvī manāpacārī piyavādī mukhullokako’”ti? &lt;/div&gt;&lt;/div&gt;&lt;div class="q" id="p_6D_264"&gt; &lt;div class="divNumber"&gt;184.&lt;/div&gt; &lt;div class="p"&gt;&lt;span class="pN"&gt;264&lt;/span&gt;“No hetaṃ, bhante. Atha kho naṃ mayameva abhivādeyyāmapi, paccuṭṭheyyāmapi, āsanenapi nimanteyyāma, abhinimanteyyāmapi naṃ cīvarapiṇḍapātasenāsanagilānappaccayabhesajjaparikkhārehi, dhammikampissa rakkhāvaraṇaguttiṃ saṃvidaheyyāmā”ti. &lt;/div&gt;&lt;/div&gt;&lt;div class="q" id="p_6D_265"&gt; &lt;div class="divNumber"&gt;185.&lt;/div&gt; &lt;div class="p"&gt;&lt;span class="pN"&gt;265&lt;/span&gt;“Taṃ kiṃ maññasi, mahārāja, yadi evaṃ sante hoti vā sandiṭṭhikaṃ sāmaññaphalaṃ no vā”ti? “Addhā kho, bhante, evaṃ sante hoti sandiṭṭhikaṃ sāmaññaphalan”ti. “Idaṃ kho te, mahārāja, mayā paṭhamaṃ diṭṭheva dhamme sandiṭṭhikaṃ sāmaññaphalaṃ paññattan”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272266" title="Go to previous page"&gt;&amp;lt;&amp;lt; 2.4 Sāmaññaphala&lt;/a&gt;&lt;a href="javascript:void(0)" onclick="upP()" id="upL" name="272266" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273502" title="Go to next page"&gt;2.4.2 Dutiyasandiṭṭhikasāmaññaphala &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
