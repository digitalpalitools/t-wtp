<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/8"&gt;8 Sammappadhānavibhaṅga&lt;/a&gt;&lt;/div&gt;&lt;div class="i"&gt;8.2 Abhidhammabhājanīya&lt;/div&gt;&lt;div class=h&gt;Sammappadhānavibhaṅga&lt;/div&gt;&lt;div class=h&gt;Abhidhammabhājanīya&lt;/div&gt;&lt;div class="q" id="p_30Vbh_1409"&gt; &lt;div class="divNumber"&gt;408.&lt;/div&gt; &lt;div class="p"&gt;&lt;span class="pN"&gt;1409&lt;/span&gt;Cattāro sammappadhānā—  idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. &lt;/div&gt;&lt;/div&gt;&lt;div class="q" id="p_30Vbh_1410"&gt; &lt;div class="divNumber"&gt;409.&lt;/div&gt; &lt;div class="p"&gt;&lt;span class="pN"&gt;1410&lt;/span&gt;Kathañca bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. &lt;/div&gt;&lt;/div&gt;&lt;div class="q" id="p_30Vbh_1411"&gt; &lt;div class="divNumber"&gt;410.&lt;/div&gt; &lt;div class="p"&gt;&lt;span class="pN"&gt;1411&lt;/span&gt;“Chandaṃ janetī”ti. Tattha katamo chando? Yo chando chandikatā kattukamyatā kusalo dhammacchando—  ayaṃ vuccati “chando”. Imaṃ chandaṃ janeti sañjaneti uṭṭhapeti samuṭṭhapeti nibbatteti abhinibbatteti. Tena vuccati “chandaṃ janetī”ti. &lt;/div&gt;&lt;/div&gt;&lt;div class="q" id="p_30Vbh_1412"&gt; &lt;div class="divNumber"&gt;411.&lt;/div&gt; &lt;div class="p"&gt;&lt;span class="pN"&gt;1412&lt;/span&gt;“Vāyamatī”ti. Tattha katamo vāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “vāyāmo”. Iminā vāyāmena upeto hoti samupeto upāgato samupāgato upapanno sampanno samannāgato. Tena vuccati “vāyamatī”ti. &lt;/div&gt;&lt;/div&gt;&lt;div class="q" id="p_30Vbh_1413"&gt; &lt;div class="divNumber"&gt;412.&lt;/div&gt; &lt;div class="p"&gt;&lt;span class="pN"&gt;1413&lt;/span&gt;“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti. &lt;/div&gt;&lt;/div&gt;&lt;div class="q" id="p_30Vbh_1414"&gt; &lt;div class="divNumber"&gt;413.&lt;/div&gt; &lt;div class="p"&gt;&lt;span class="pN"&gt;1414&lt;/span&gt;“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccupatthambheti. Tena vuccati “cittaṃ paggaṇhātī”ti. &lt;/div&gt;&lt;/div&gt;&lt;div class="q" id="p_30Vbh_1415"&gt; &lt;div class="divNumber"&gt;414.&lt;/div&gt; &lt;div class="p"&gt;&lt;span class="pN"&gt;1415&lt;/span&gt;“Padahatī”ti. Tattha katamaṃ sammappadhānaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “sammappadhānaṃ”. Avasesā dhammā sammappadhānasampayuttā. &lt;/div&gt;&lt;/div&gt;&lt;div class="q" id="p_30Vbh_1416"&gt; &lt;div class="divNumber"&gt;415.&lt;/div&gt; &lt;div class="p"&gt;&lt;span class="pN"&gt;1416&lt;/span&gt;Kathañca bhikkhu uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. &lt;/div&gt;&lt;/div&gt;&lt;div class="q" id="p_30Vbh_1417"&gt; &lt;div class="divNumber"&gt;416.&lt;/div&gt; &lt;div class="p"&gt;&lt;span class="pN"&gt;1417&lt;/span&gt;“Chandaṃ janetī”ti…pe…  “vāyamatī”ti…pe…  “vīriyaṃ ārabhatī”ti…pe…  “cittaṃ paggaṇhātī”ti…pe…  “padahatī”ti. Tattha katamaṃ sammappadhānaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “sammappadhānaṃ”. Avasesā dhammā sammappadhānasampayuttā. &lt;/div&gt;&lt;/div&gt;&lt;div class="q" id="p_30Vbh_1418"&gt; &lt;div class="divNumber"&gt;417.&lt;/div&gt; &lt;div class="p"&gt;&lt;span class="pN"&gt;1418&lt;/span&gt;Kathañca bhikkhu anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. &lt;/div&gt;&lt;/div&gt;&lt;div class="q" id="p_30Vbh_1419"&gt; &lt;div class="divNumber"&gt;418.&lt;/div&gt; &lt;div class="p"&gt;&lt;span class="pN"&gt;1419&lt;/span&gt;“Chandaṃ janetī”ti…pe…  “vāyamatī”ti…pe…  “vīriyaṃ ārabhatī”ti…pe…  “cittaṃ paggaṇhātī”ti…pe…  “padahatī”ti. Tattha katamaṃ sammappadhānaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “sammappadhānaṃ”. Avasesā dhammā sammappadhānasampayuttā. &lt;/div&gt;&lt;/div&gt;&lt;div class="q" id="p_30Vbh_1420"&gt; &lt;div class="divNumber"&gt;419.&lt;/div&gt; &lt;div class="p"&gt;&lt;span class="pN"&gt;1420&lt;/span&gt;Kathañca bhikkhu uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. &lt;/div&gt;&lt;/div&gt;&lt;div class="q" id="p_30Vbh_1421"&gt; &lt;div class="divNumber"&gt;420.&lt;/div&gt; &lt;div class="p"&gt;&lt;span class="pN"&gt;1421&lt;/span&gt;“Ṭhitiyā”ti. Yā ṭhiti so asammoso, yo asammoso so bhiyyobhāvo, yo bhiyyobhāvo taṃ vepullaṃ, yaṃ vepullaṃ sā bhāvanā, yā bhāvanā sā pāripūrī. &lt;/div&gt;&lt;/div&gt;&lt;div class="q" id="p_30Vbh_1422"&gt; &lt;div class="divNumber"&gt;421.&lt;/div&gt; &lt;div class="p"&gt;&lt;span class="pN"&gt;1422&lt;/span&gt;“Chandaṃ janetī”ti. Tattha katamo chando? Yo chando chandikatā kattukamyatā kusalo dhammacchando—  ayaṃ vuccati “chando”. Imaṃ chandaṃ janeti sañjaneti uṭṭhapeti samuṭṭhapeti nibbatteti abhinibbatteti. Tena vuccati “chandaṃ janetī”ti. &lt;/div&gt;&lt;/div&gt;&lt;div class="q" id="p_30Vbh_1423"&gt; &lt;div class="divNumber"&gt;422.&lt;/div&gt; &lt;div class="p"&gt;&lt;span class="pN"&gt;1423&lt;/span&gt;“Vāyamatī”ti. Tattha katamo vāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “vāyāmo”. Iminā vāyāmena upeto hoti…pe…  samannāgato. Tena vuccati “vāyamatī”ti. &lt;/div&gt;&lt;/div&gt;&lt;div class="q" id="p_30Vbh_1424"&gt; &lt;div class="divNumber"&gt;423.&lt;/div&gt; &lt;div class="p"&gt;&lt;span class="pN"&gt;1424&lt;/span&gt;“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti. &lt;/div&gt;&lt;/div&gt;&lt;div class="q" id="p_30Vbh_1425"&gt; &lt;div class="divNumber"&gt;424.&lt;/div&gt; &lt;div class="p"&gt;&lt;span class="pN"&gt;1425&lt;/span&gt;“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccupatthambheti. Tena vuccati “cittaṃ paggaṇhātī”ti. &lt;/div&gt;&lt;/div&gt;&lt;div class="q" id="p_30Vbh_1426"&gt; &lt;div class="divNumber"&gt;425.&lt;/div&gt; &lt;div class="p"&gt;&lt;span class="pN"&gt;1426&lt;/span&gt;“Padahatī”ti. Tattha katamaṃ sammappadhānaṃ? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “sammappadhānaṃ”. Avasesā dhammā sammappadhānasampayuttā. &lt;/div&gt;&lt;/div&gt;&lt;div class="q" id="p_30Vbh_1427"&gt; &lt;div class="divNumber"&gt;426.&lt;/div&gt; &lt;div class="p"&gt;&lt;span class="pN"&gt;1427&lt;/span&gt;Tattha katamaṃ sammappadhānaṃ? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yo tasmiṃ samaye cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  idaṃ vuccati “sammappadhānaṃ”. Avasesā dhammā sammappadhānasampayuttā. &lt;/div&gt;&lt;/div&gt;&lt;div class="CENTER" id="p_30Vbh_1428"&gt;&lt;span class="pN"&gt;1428&lt;/span&gt;Abhidhammabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267917" title="Go to previous page"&gt;&amp;lt;&amp;lt; 8.1 Suttantabhājanīya&lt;/a&gt;&lt;a href="javascript:void(0)" onclick="upP()" id="upL" name="266429" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267919" title="Go to next page"&gt;8.3 Pañhāpucchaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
