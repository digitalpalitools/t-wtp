<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/3"&gt;3 Ambaṭṭhasutta&lt;/a&gt;&lt;/div&gt;&lt;div class="i"&gt;3.6 Pubbakaisibhāvānuyoga&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Pubbakaisibhāvānuyoga&lt;/div&gt;&lt;div class="q" id="p_6D_403"&gt; &lt;div class="divNumber"&gt;283.&lt;/div&gt; &lt;div class="p"&gt;&lt;span class="pN"&gt;403&lt;/span&gt;Brāhmaṇo kho pana, ambaṭṭha, pokkharasāti rañño pasenadissa kosalassa dattikaṃ bhuñjati. Tassa rājā pasenadi kosalo sammukhībhāvampi na dadāti. Yadāpi tena manteti, tirodussantena manteti. Yassa kho pana, ambaṭṭha, dhammikaṃ payātaṃ bhikkhaṃ paṭiggaṇheyya, kathaṃ tassa rājā pasenadi kosalo sammukhībhāvampi na dadeyya. Passa, ambaṭṭha, yāva aparaddhañca te idaṃ ācariyassa brāhmaṇassa pokkharasātissa. &lt;/div&gt;&lt;/div&gt;&lt;div class="q" id="p_6D_404"&gt; &lt;div class="divNumber"&gt;284.&lt;/div&gt; &lt;div class="p"&gt;&lt;span class="pN"&gt;404&lt;/span&gt;Taṃ kiṃ maññasi, ambaṭṭha, idha rājā pasenadi kosalo hatthigīvāya vā nisinno assapiṭṭhe vā nisinno rathūpatthare vā ṭhito uggehi vā rājaññehi vā kiñcideva mantanaṃ manteyya. So tamhā padesā apakkamma ekamantaṃ tiṭṭheyya. Atha āgaccheyya suddo vā suddadāso vā, tasmiṃ padese ṭhito tadeva mantanaṃ manteyya—  ‘evampi rājā pasenadi kosalo āha, evampi rājā pasenadi kosalo āhā’ti. Api nu so rājabhaṇitaṃ vā bhaṇati rājamantanaṃ vā manteti? Ettāvatā so assa rājā vā rājamatto vā”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_405"&gt; &lt;div class="divNumber"&gt;285.&lt;/div&gt; &lt;div class="p"&gt;&lt;span class="pN"&gt;405&lt;/span&gt;“Evameva kho tvaṃ, ambaṭṭha, ye te ahesuṃ brāhmaṇānaṃ pubbakā isayo mantānaṃ kattāro mantānaṃ pavattāro, yesamidaṃ etarahi brāhmaṇā porāṇaṃ mantapadaṃ gītaṃ pavuttaṃ samihitaṃ, tadanugāyanti tadanubhāsanti bhāsitamanubhāsanti vācitamanuvācenti, seyyathidaṃ—  aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu—  ‘tyāhaṃ mante adhiyāmi sācariyako’ti, tāvatā tvaṃ bhavissasi isi vā isitthāya vā paṭipannoti netaṃ ṭhānaṃ vijjati. &lt;/div&gt;&lt;/div&gt;&lt;div class="q" id="p_6D_406"&gt; &lt;div class="divNumber"&gt;286.&lt;/div&gt; &lt;div class="p"&gt;&lt;span class="pN"&gt;406&lt;/span&gt;Taṃ kiṃ maññasi, ambaṭṭha, kinti te sutaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ—  ye te ahesuṃ brāhmaṇānaṃ pubbakā isayo mantānaṃ kattāro mantānaṃ pavattāro, yesamidaṃ etarahi brāhmaṇā porāṇaṃ mantapadaṃ gītaṃ pavuttaṃ samihitaṃ, tadanugāyanti tadanubhāsanti bhāsitamanubhāsanti vācitamanuvācenti, seyyathidaṃ—  aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu, evaṃ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā pañcahi kāmaguṇehi samappitā samaṅgībhūtā paricārenti, seyyathāpi tvaṃ etarahi sācariyako”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_407"&gt; &lt;div class="p"&gt;&lt;span class="pN"&gt;407&lt;/span&gt;“…pe…  Evaṃ su te sālīnaṃ odanaṃ sucimaṃsūpasecanaṃ vicitakāḷakaṃ anekasūpaṃ anekabyañjanaṃ paribhuñjanti, seyyathāpi tvaṃ etarahi sācariyako”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_408"&gt; &lt;div class="p"&gt;&lt;span class="pN"&gt;408&lt;/span&gt;“…pe…  Evaṃ su te veṭhakanatapassāhi nārīhi paricārenti, seyyathāpi tvaṃ etarahi sācariyako”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_409"&gt; &lt;div class="p"&gt;&lt;span class="pN"&gt;409&lt;/span&gt;“…pe…  Evaṃ su te kuttavālehi vaḷavārathehi dīghāhi patodalaṭṭhīhi vāhane vitudentā vipariyāyanti, seyyathāpi tvaṃ etarahi sācariyako”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_410"&gt; &lt;div class="p"&gt;&lt;span class="pN"&gt;410&lt;/span&gt;“…pe…  Evaṃ su te ukkiṇṇaparikhāsu okkhittapalighāsu nagarūpakārikāsu dīghāsivudhehi purisehi rakkhāpenti, seyyathāpi tvaṃ etarahi sācariyako”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_411"&gt; &lt;div class="p"&gt;&lt;span class="pN"&gt;411&lt;/span&gt;“Iti kho, ambaṭṭha, neva tvaṃ isi na isitthāya paṭipanno sācariyako. Yassa kho pana, ambaṭṭha, mayi kaṅkhā vā vimati vā so maṃ pañhena, ahaṃ veyyākaraṇena sodhissāmī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272272" title="Go to previous page"&gt;&amp;lt;&amp;lt; 3.5 Catuapāyamukha&lt;/a&gt;&lt;a href="javascript:void(0)" onclick="upP()" id="upL" name="271648" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272274" title="Go to next page"&gt;3.7 Dvelakkhaṇādassana &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
