<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.5 Talasattikasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Talasattikasikkhāpada&lt;/div&gt;&lt;div class="q" id="p_2V_1356"&gt;&lt;div class="divNumber"&gt;454.&lt;/div&gt;&lt;div class="p"&gt;&lt;span class="pN"&gt;1356&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggiranti. Te pahārasamuccitā rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṃ talasattikaṃ uggirantī”ti.&lt;/div&gt;&lt;/div&gt;&lt;div class="q" id="p_2V_1357"&gt;&lt;div class="p"&gt;&lt;span class="pN"&gt;1357&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā sattarasavaggiyānaṃ bhikkhūnaṃ talasattikaṃ uggirissantī”ti…pe…  “saccaṃ kira tumhe, bhikkhave, kupitā anattamanā sattarasavaggiyānaṃ bhikkhūnaṃ talasattikaṃ uggirathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā sattarasavaggiyānaṃ bhikkhūnaṃ talasattikaṃ uggirissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1358"&gt;&lt;div class="divNumber"&gt;455.&lt;/div&gt;&lt;div class="p"&gt;&lt;span class="pN"&gt;1358&lt;/span&gt;&lt;span class="bold"&gt;“Yo pana bhikkhu bhikkhussa kupito anattamano talasattikaṃ uggireyya, pācittiyan”&lt;/span&gt;ti. (&lt;span class="italic"&gt;75&lt;/span&gt;:&lt;span class="bold"&gt;124&lt;/span&gt;)&lt;/div&gt;&lt;/div&gt;&lt;div class="q" id="p_2V_1359"&gt;&lt;div class="divNumber"&gt;456.&lt;/div&gt;&lt;div class="p"&gt;&lt;span class="pN"&gt;1359&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1360"&gt;&lt;div class="p"&gt;&lt;span class="pN"&gt;1360&lt;/span&gt;&lt;span class="bold"&gt;Bhikkhussā&lt;/span&gt;ti aññassa bhikkhussa.&lt;/div&gt;&lt;/div&gt;&lt;div class="q" id="p_2V_1361"&gt;&lt;div class="p"&gt;&lt;span class="pN"&gt;1361&lt;/span&gt;&lt;span class="bold"&gt;Kupito anattamano&lt;/span&gt;ti anabhiraddho āhatacitto khilajāto.&lt;/div&gt;&lt;/div&gt;&lt;div class="q" id="p_2V_1362"&gt;&lt;div class="p"&gt;&lt;span class="pN"&gt;1362&lt;/span&gt;&lt;span class="bold"&gt;Talasattikaṃ uggireyyā&lt;/span&gt;ti kāyaṃ vā kāyapaṭibaddhaṃ vā antamaso uppalapattampi uccāreti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1363"&gt;&lt;div class="divNumber"&gt;457.&lt;/div&gt;&lt;div class="p"&gt;&lt;span class="pN"&gt;1363&lt;/span&gt;Upasampanne upasampannasaññī kupito anattamano talasattikaṃ uggirati, āpatti pācittiyassa. Upasampanne vematiko kupito anattamano talasattikaṃ uggirati, āpatti pācittiyassa. Upasampanne anupasampannasaññī kupito anattamano talasattikaṃ uggirati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1364"&gt;&lt;div class="p"&gt;&lt;span class="pN"&gt;1364&lt;/span&gt;Anupasampannassa kupito anattamano talasattikaṃ uggirati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1365"&gt;&lt;div class="divNumber"&gt;458.&lt;/div&gt;&lt;div class="p"&gt;&lt;span class="pN"&gt;1365&lt;/span&gt;Anāpatti—  kenaci viheṭhīyamāno mokkhādhippāyo talasattikaṃ uggirati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1366"&gt;&lt;span class="pN"&gt;1366&lt;/span&gt;Talasattikasikkhāpadaṃ niṭṭhitaṃ pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276513" title="Go to previous page"&gt;&amp;lt;&amp;lt; 1.5.8.4 Pahārasikkhāpada&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276515" title="Go to next page"&gt;1.5.8.6 Amūlakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
