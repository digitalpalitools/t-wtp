<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A4"&gt;15A4 Catukkanipātapāḷi&lt;/a&gt; » &lt;a href="/tipitaka/15A4/2"&gt;2 Dutiyapaṇṇāsaka&lt;/a&gt; » &lt;a href="/tipitaka/15A4/2/2.3"&gt;2.3 Apaṇṇakavagga&lt;/a&gt;&lt;/div&gt;&lt;div class="i"&gt;2.3.6 Kusinārasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Apaṇṇakavagga&lt;/div&gt;&lt;div class=h&gt;Kusinārasutta&lt;/div&gt;&lt;div class="q" id="p_15A4_541"&gt; &lt;div class="divNumber"&gt;76.&lt;/div&gt; &lt;div class="p"&gt;&lt;span class="pN"&gt;541&lt;/span&gt;Ekaṃ samayaṃ bhagavā kusinārāyaṃ viharati upavattane mallānaṃ sālavane antarena yamakasālānaṃ parinibbānasamaye. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  &lt;/div&gt;&lt;/div&gt;&lt;div class="q" id="p_15A4_542"&gt; &lt;div class="p"&gt;&lt;span class="pN"&gt;542&lt;/span&gt;“Siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti. Evaṃ vutte, te bhikkhū tuṇhī ahesuṃ. &lt;/div&gt;&lt;/div&gt;&lt;div class="q" id="p_15A4_543"&gt; &lt;div class="p"&gt;&lt;span class="pN"&gt;543&lt;/span&gt;Dutiyampi kho bhagavā bhikkhū āmantesi—  “siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti. Dutiyampi kho te bhikkhū tuṇhī ahesuṃ. &lt;/div&gt;&lt;/div&gt;&lt;div class="q" id="p_15A4_544"&gt; &lt;div class="p"&gt;&lt;span class="pN"&gt;544&lt;/span&gt;Tatiyampi kho bhagavā bhikkhū āmantesi—  “siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṃ sammukhā paṭipucchitun’”ti. Tatiyampi kho te bhikkhū tuṇhī ahesuṃ. &lt;/div&gt;&lt;/div&gt;&lt;div class="q" id="p_15A4_545"&gt; &lt;div class="p"&gt;&lt;span class="pN"&gt;545&lt;/span&gt;Atha kho bhagavā bhikkhū āmantesi—  “siyā kho pana, bhikkhave, satthugāravenapi na puccheyyātha, sahāyakopi, bhikkhave, sahāyakassa ārocetū”ti. Evaṃ vutte, te bhikkhū tuṇhī ahesuṃ. Atha kho āyasmā ānando bhagavantaṃ etadavoca—  “acchariyaṃ, bhante, abbhutaṃ, bhante. Evaṃ pasanno ahaṃ, bhante. Natthi imasmiṃ bhikkhusaṃghe ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā”ti. &lt;/div&gt;&lt;/div&gt;&lt;div class="q" id="p_15A4_546"&gt; &lt;div class="p"&gt;&lt;span class="pN"&gt;546&lt;/span&gt;“Pasādā kho tvaṃ, ānanda, vadesi. Ñāṇameva hettha, ānanda, tathāgatassa—  ‘natthi imasmiṃ bhikkhusaṃghe ekabhikkhussapi kaṅkhā vā vimati vā buddhe vā dhamme vā saṃghe vā magge vā paṭipadāya vā’. Imesañhi, ānanda, pañcannaṃ bhikkhusatānaṃ yo pacchimako bhikkhu so sotāpanno avinipātadhammo niyato sambodhiparāyaṇo”ti. &lt;/div&gt;&lt;/div&gt;&lt;div class="CENTER" id="p_15A4_547"&gt;&lt;span class="pN"&gt;547&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275597" title="Go to previous page"&gt;&amp;lt;&amp;lt; 2.3.5 Dutiyaaggasutta&lt;/a&gt;&lt;a href="javascript:void(0)" onclick="upP()" id="upL" name="273119" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275599" title="Go to next page"&gt;2.3.7 Acinteyyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
