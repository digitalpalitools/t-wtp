<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A6"&gt;16A6 Chakkanipātapāḷi&lt;/a&gt; » &lt;a href="/tipitaka/16A6/2"&gt;2 Dutiyapaṇṇāsaka&lt;/a&gt; » &lt;a href="/tipitaka/16A6/2/2.1"&gt;2.1 Mahāvagga&lt;/a&gt;&lt;/div&gt;&lt;div class="i"&gt;2.1.9 Nibbedhikasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Nibbedhikasutta&lt;/div&gt;&lt;div class="q" id="p_16A6_555"&gt; &lt;div class="divNumber"&gt;63.&lt;/div&gt; &lt;div class="p"&gt;&lt;span class="pN"&gt;555&lt;/span&gt;“Nibbedhikapariyāyaṃ vo, bhikkhave, dhammapariyāyaṃ desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—  &lt;/div&gt;&lt;/div&gt;&lt;div class="q" id="p_16A6_556"&gt; &lt;div class="p"&gt;&lt;span class="pN"&gt;556&lt;/span&gt;“Katamo ca so, bhikkhave, nibbedhikapariyāyo dhammapariyāyo? Kāmā, bhikkhave, veditabbā, kāmānaṃ nidānasambhavo veditabbo, kāmānaṃ vemattatā veditabbā, kāmānaṃ vipāko veditabbo, kāmanirodho veditabbo, kāmanirodhagāminī paṭipadā veditabbā. (1) &lt;/div&gt;&lt;/div&gt;&lt;div class="q" id="p_16A6_557"&gt; &lt;div class="p"&gt;&lt;span class="pN"&gt;557&lt;/span&gt;Vedanā, bhikkhave, veditabbā, vedanānaṃ nidānasambhavo veditabbo, vedanānaṃ vemattatā veditabbā, vedanānaṃ vipāko veditabbo, vedanānirodho veditabbo, vedanānirodhagāminī paṭipadā veditabbā. (2) &lt;/div&gt;&lt;/div&gt;&lt;div class="q" id="p_16A6_558"&gt; &lt;div class="p"&gt;&lt;span class="pN"&gt;558&lt;/span&gt;Saññā, bhikkhave, veditabbā, saññānaṃ nidānasambhavo veditabbo, saññānaṃ vemattatā veditabbā, saññānaṃ vipāko veditabbo, saññānirodho veditabbo, saññānirodhagāminī paṭipadā veditabbā. (3) &lt;/div&gt;&lt;/div&gt;&lt;div class="q" id="p_16A6_559"&gt; &lt;div class="p"&gt;&lt;span class="pN"&gt;559&lt;/span&gt;Āsavā, bhikkhave, veditabbā, āsavānaṃ nidānasambhavo veditabbo, āsavānaṃ vemattatā veditabbā, āsavānaṃ vipāko veditabbo, āsavanirodho veditabbo, āsavanirodhagāminī paṭipadā veditabbā. (4) &lt;/div&gt;&lt;/div&gt;&lt;div class="q" id="p_16A6_560"&gt; &lt;div class="p"&gt;&lt;span class="pN"&gt;560&lt;/span&gt;Kammaṃ, bhikkhave, veditabbaṃ, kammānaṃ nidānasambhavo veditabbo, kammānaṃ vemattatā veditabbā, kammānaṃ vipāko veditabbo, kammanirodho veditabbo, kammanirodhagāminī paṭipadā veditabbā. (5) &lt;/div&gt;&lt;/div&gt;&lt;div class="q" id="p_16A6_561"&gt; &lt;div class="p"&gt;&lt;span class="pN"&gt;561&lt;/span&gt;Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, dukkhanirodhagāminī paṭipadā veditabbā. (6) &lt;/div&gt;&lt;/div&gt;&lt;div class="q" id="p_16A6_562"&gt; &lt;div class="p"&gt;&lt;span class="pN"&gt;562&lt;/span&gt;‘Kāmā, bhikkhave, veditabbā, kāmānaṃ nidānasambhavo veditabbo, kāmānaṃ vemattatā veditabbā, kāmānaṃ vipāko veditabbo, kāmanirodho veditabbo, kāmanirodhagāminī paṭipadā veditabbā’ti, iti kho panetaṃ vuttaṃ. Kiñcetaṃ paṭicca vuttaṃ? Pañcime, bhikkhave, kāmaguṇā—  cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Api ca kho, bhikkhave, nete kāmā kāmaguṇā nāmete ariyassa vinaye vuccanti—  &lt;/div&gt;&lt;/div&gt;&lt;div class="q" id="p_16A6_563"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;563&lt;/div&gt; &lt;div class="G"&gt;Saṅkapparāgo purisassa kāmo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nete kāmā yāni citrāni loke;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Saṅkapparāgo purisassa kāmo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tiṭṭhanti citrāni tatheva loke;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Athettha dhīrā vinayanti chandanti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_16A6_564"&gt; &lt;div class="p"&gt;&lt;span class="pN"&gt;564&lt;/span&gt;Katamo ca, bhikkhave, kāmānaṃ nidānasambhavo? Phasso, bhikkhave, kāmānaṃ nidānasambhavo. &lt;/div&gt;&lt;/div&gt;&lt;div class="q" id="p_16A6_565"&gt; &lt;div class="p"&gt;&lt;span class="pN"&gt;565&lt;/span&gt;Katamā ca, bhikkhave, kāmānaṃ vemattatā? Añño, bhikkhave, kāmo rūpesu, añño kāmo saddesu, añño kāmo gandhesu, añño kāmo rasesu, añño kāmo phoṭṭhabbesu. Ayaṃ vuccati, bhikkhave, kāmānaṃ vemattatā. &lt;/div&gt;&lt;/div&gt;&lt;div class="q" id="p_16A6_566"&gt; &lt;div class="p"&gt;&lt;span class="pN"&gt;566&lt;/span&gt;Katamo ca, bhikkhave, kāmānaṃ vipāko? Yaṃ kho, bhikkhave, kāmayamāno tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, kāmānaṃ vipāko. &lt;/div&gt;&lt;/div&gt;&lt;div class="q" id="p_16A6_567"&gt; &lt;div class="p"&gt;&lt;span class="pN"&gt;567&lt;/span&gt;Katamo ca, bhikkhave, kāmanirodho? Phassanirodho, bhikkhave, kāmanirodho. Ayameva ariyo aṭṭhaṅgiko maggo kāmanirodhagāminī paṭipadā, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. &lt;/div&gt;&lt;/div&gt;&lt;div class="q" id="p_16A6_568"&gt; &lt;div class="p"&gt;&lt;span class="pN"&gt;568&lt;/span&gt;Yato kho, bhikkhave, ariyasāvako evaṃ kāme pajānāti, evaṃ kāmānaṃ nidānasambhavaṃ pajānāti, evaṃ kāmānaṃ vemattataṃ pajānāti, evaṃ kāmānaṃ vipākaṃ pajānāti, evaṃ kāmanirodhaṃ pajānāti, evaṃ kāmanirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti kāmanirodhaṃ. Kāmā, bhikkhave, veditabbā…pe…  kāmanirodhagāminī paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. (1) &lt;/div&gt;&lt;/div&gt;&lt;div class="q" id="p_16A6_569"&gt; &lt;div class="p"&gt;&lt;span class="pN"&gt;569&lt;/span&gt;Vedanā, bhikkhave, veditabbā…pe…  vedanānirodhagāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Tisso imā, bhikkhave, vedanā—  sukhā vedanā, dukkhā vedanā, adukkhamasukhā vedanā. &lt;/div&gt;&lt;/div&gt;&lt;div class="q" id="p_16A6_570"&gt; &lt;div class="p"&gt;&lt;span class="pN"&gt;570&lt;/span&gt;Katamo ca, bhikkhave, vedanānaṃ nidānasambhavo? Phasso, bhikkhave, vedanānaṃ nidānasambhavo. &lt;/div&gt;&lt;/div&gt;&lt;div class="q" id="p_16A6_571"&gt; &lt;div class="p"&gt;&lt;span class="pN"&gt;571&lt;/span&gt;Katamā ca, bhikkhave, vedanānaṃ vemattatā? Atthi, bhikkhave, sāmisā sukhā vedanā, atthi nirāmisā sukhā vedanā, atthi sāmisā dukkhā vedanā, atthi nirāmisā dukkhā vedanā, atthi sāmisā adukkhamasukhā vedanā, atthi nirāmisā adukkhamasukhā vedanā. Ayaṃ vuccati, bhikkhave, vedanānaṃ vemattatā. &lt;/div&gt;&lt;/div&gt;&lt;div class="q" id="p_16A6_572"&gt; &lt;div class="p"&gt;&lt;span class="pN"&gt;572&lt;/span&gt;Katamo ca, bhikkhave, vedanānaṃ vipāko? Yaṃ kho, bhikkhave, vediyamāno tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, vedanānaṃ vipāko. &lt;/div&gt;&lt;/div&gt;&lt;div class="q" id="p_16A6_573"&gt; &lt;div class="p"&gt;&lt;span class="pN"&gt;573&lt;/span&gt;Katamo ca, bhikkhave, vedanānirodho? Phassanirodho, bhikkhave, vedanānirodho. Ayameva ariyo aṭṭhaṅgiko maggo vedanānirodhagāminī paṭipadā, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_16A6_574"&gt; &lt;div class="p"&gt;&lt;span class="pN"&gt;574&lt;/span&gt;Yato kho, bhikkhave, ariyasāvako evaṃ vedanaṃ pajānāti, evaṃ vedanānaṃ nidānasambhavaṃ pajānāti, evaṃ vedanānaṃ vemattataṃ pajānāti, evaṃ vedanānaṃ vipākaṃ pajānāti, evaṃ vedanānirodhaṃ pajānāti, evaṃ vedanānirodhagāminiṃ paṭipadaṃ pajānāti. So imaṃ nibbedhikaṃ brahmacariyaṃ pajānāti vedanānirodhaṃ. Vedanā, bhikkhave, veditabbā…pe…  vedanānirodhagāminī paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. (2) &lt;/div&gt;&lt;/div&gt;&lt;div class="q" id="p_16A6_575"&gt; &lt;div class="p"&gt;&lt;span class="pN"&gt;575&lt;/span&gt;Saññā, bhikkhave, veditabbā…pe…  saññānirodhagāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Chayimā, bhikkhave, saññā—  rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. &lt;/div&gt;&lt;/div&gt;&lt;div class="q" id="p_16A6_576"&gt; &lt;div class="p"&gt;&lt;span class="pN"&gt;576&lt;/span&gt;Katamo ca, bhikkhave, saññānaṃ nidānasambhavo? Phasso, bhikkhave, saññānaṃ nidānasambhavo. &lt;/div&gt;&lt;/div&gt;&lt;div class="q" id="p_16A6_577"&gt; &lt;div class="p"&gt;&lt;span class="pN"&gt;577&lt;/span&gt;Katamā ca, bhikkhave, saññānaṃ vemattatā? Aññā, bhikkhave, saññā rūpesu, aññā saññā saddesu, aññā saññā gandhesu, aññā saññā rasesu, aññā saññā phoṭṭhabbesu, aññā saññā dhammesu. Ayaṃ vuccati, bhikkhave, saññānaṃ vemattatā. &lt;/div&gt;&lt;/div&gt;&lt;div class="q" id="p_16A6_578"&gt; &lt;div class="p"&gt;&lt;span class="pN"&gt;578&lt;/span&gt;Katamo ca, bhikkhave, saññānaṃ vipāko? Vohāravepakkaṃ, bhikkhave, saññaṃ vadāmi. Yathā yathā naṃ sañjānāti tathā tathā voharati, evaṃ saññī ahosinti. Ayaṃ vuccati, bhikkhave, saññānaṃ vipāko. &lt;/div&gt;&lt;/div&gt;&lt;div class="q" id="p_16A6_579"&gt; &lt;div class="p"&gt;&lt;span class="pN"&gt;579&lt;/span&gt;Katamo ca, bhikkhave, saññānirodho? Phassanirodho, bhikkhave, saññānirodho. Ayameva ariyo aṭṭhaṅgiko maggo saññānirodhagāminī paṭipadā, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_16A6_580"&gt; &lt;div class="p"&gt;&lt;span class="pN"&gt;580&lt;/span&gt;Yato kho, bhikkhave, ariyasāvako evaṃ saññaṃ pajānāti, evaṃ saññānaṃ nidānasambhavaṃ pajānāti, evaṃ saññānaṃ vemattataṃ pajānāti, evaṃ saññānaṃ vipākaṃ pajānāti, evaṃ saññānirodhaṃ pajānāti, evaṃ saññānirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti saññānirodhaṃ. Saññā, bhikkhave, veditabbā…pe…  saññānirodhagāminī paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. (3) &lt;/div&gt;&lt;/div&gt;&lt;div class="q" id="p_16A6_581"&gt; &lt;div class="p"&gt;&lt;span class="pN"&gt;581&lt;/span&gt;Āsavā, bhikkhave, veditabbā…pe…  āsavanirodhagāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Tayome, bhikkhave, āsavā—  kāmāsavo, bhavāsavo, avijjāsavo. &lt;/div&gt;&lt;/div&gt;&lt;div class="q" id="p_16A6_582"&gt; &lt;div class="p"&gt;&lt;span class="pN"&gt;582&lt;/span&gt;Katamo ca, bhikkhave, āsavānaṃ nidānasambhavo? Avijjā, bhikkhave, āsavānaṃ nidānasambhavo. &lt;/div&gt;&lt;/div&gt;&lt;div class="q" id="p_16A6_583"&gt; &lt;div class="p"&gt;&lt;span class="pN"&gt;583&lt;/span&gt;Katamā ca, bhikkhave, āsavānaṃ vemattatā? Atthi, bhikkhave, āsavā nirayagamanīyā, atthi āsavā tiracchānayonigamanīyā, atthi āsavā pettivisayagamanīyā, atthi āsavā manussalokagamanīyā, atthi āsavā devalokagamanīyā. Ayaṃ vuccati, bhikkhave, āsavānaṃ vemattatā. &lt;/div&gt;&lt;/div&gt;&lt;div class="q" id="p_16A6_584"&gt; &lt;div class="p"&gt;&lt;span class="pN"&gt;584&lt;/span&gt;Katamo ca, bhikkhave, āsavānaṃ vipāko? Yaṃ kho, bhikkhave, avijjāgato tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, āsavānaṃ vipāko. &lt;/div&gt;&lt;/div&gt;&lt;div class="q" id="p_16A6_585"&gt; &lt;div class="p"&gt;&lt;span class="pN"&gt;585&lt;/span&gt;Katamo ca, bhikkhave, āsavanirodho? Avijjānirodho, bhikkhave, āsavanirodho. Ayameva ariyo aṭṭhaṅgiko maggo āsavanirodhagāminī paṭipadā, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_16A6_586"&gt; &lt;div class="p"&gt;&lt;span class="pN"&gt;586&lt;/span&gt;Yato kho, bhikkhave, ariyasāvako evaṃ āsave pajānāti, evaṃ āsavānaṃ nidānasambhavaṃ pajānāti, evaṃ āsavānaṃ vemattataṃ pajānāti, evaṃ āsavānaṃ vipākaṃ pajānāti, evaṃ āsavānaṃ nirodhaṃ pajānāti, evaṃ āsavānaṃ nirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti āsavanirodhaṃ. Āsavā, bhikkhave, veditabbā…pe…  āsavanirodhagāminī paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. (4) &lt;/div&gt;&lt;/div&gt;&lt;div class="q" id="p_16A6_587"&gt; &lt;div class="p"&gt;&lt;span class="pN"&gt;587&lt;/span&gt;Kammaṃ, bhikkhave, veditabbaṃ…pe…  kammanirodhagāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Cetanāhaṃ, bhikkhave, kammaṃ vadāmi. Cetayitvā kammaṃ karoti—  kāyena vācāya manasā. &lt;/div&gt;&lt;/div&gt;&lt;div class="q" id="p_16A6_588"&gt; &lt;div class="p"&gt;&lt;span class="pN"&gt;588&lt;/span&gt;Katamo ca, bhikkhave, kammānaṃ nidānasambhavo? Phasso, bhikkhave, kammānaṃ nidānasambhavo. &lt;/div&gt;&lt;/div&gt;&lt;div class="q" id="p_16A6_589"&gt; &lt;div class="p"&gt;&lt;span class="pN"&gt;589&lt;/span&gt;Katamā ca, bhikkhave, kammānaṃ vemattatā? Atthi, bhikkhave, kammaṃ nirayavedanīyaṃ, atthi kammaṃ tiracchānayonivedanīyaṃ, atthi kammaṃ pettivisayavedanīyaṃ, atthi kammaṃ manussalokavedanīyaṃ, atthi kammaṃ devalokavedanīyaṃ. Ayaṃ vuccati, bhikkhave, kammānaṃ vemattatā. &lt;/div&gt;&lt;/div&gt;&lt;div class="q" id="p_16A6_590"&gt; &lt;div class="p"&gt;&lt;span class="pN"&gt;590&lt;/span&gt;Katamo ca, bhikkhave, kammānaṃ vipāko? Tividhāhaṃ, bhikkhave, kammānaṃ vipākaṃ vadāmi—  diṭṭheva dhamme, upapajje vā, apare vā pariyāye. Ayaṃ vuccati, bhikkhave, kammānaṃ vipāko. &lt;/div&gt;&lt;/div&gt;&lt;div class="q" id="p_16A6_591"&gt; &lt;div class="p"&gt;&lt;span class="pN"&gt;591&lt;/span&gt;Katamo ca, bhikkhave, kammanirodho? Phassanirodho, bhikkhave, kammanirodho. Ayameva ariyo aṭṭhaṅgiko maggo kammanirodhagāminī paṭipadā, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_16A6_592"&gt; &lt;div class="p"&gt;&lt;span class="pN"&gt;592&lt;/span&gt;Yato kho, bhikkhave, ariyasāvako evaṃ kammaṃ pajānāti, evaṃ kammānaṃ nidānasambhavaṃ pajānāti, evaṃ kammānaṃ vemattataṃ pajānāti, evaṃ kammānaṃ vipākaṃ pajānāti, evaṃ kammanirodhaṃ pajānāti, evaṃ kammanirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti kammanirodhaṃ. Kammaṃ, bhikkhave, veditabbaṃ…pe…  kammanirodhagāminī paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. (5) &lt;/div&gt;&lt;/div&gt;&lt;div class="q" id="p_16A6_593"&gt; &lt;div class="p"&gt;&lt;span class="pN"&gt;593&lt;/span&gt;Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, dukkhanirodhagāminī paṭipadā veditabbāti. Iti kho panetaṃ vuttaṃ, kiñcetaṃ paṭicca vuttaṃ? Jātipi dukkhā, jarāpi dukkhā, byādhipi dukkho, maraṇampi dukkhaṃ, sokaparidevadukkhadomanassupāyāsāpi dukkhā, yampicchaṃ na labhati tampi dukkhaṃ, saṃkhittena pañcupādānakkhandhā dukkhā. &lt;/div&gt;&lt;/div&gt;&lt;div class="q" id="p_16A6_594"&gt; &lt;div class="p"&gt;&lt;span class="pN"&gt;594&lt;/span&gt;Katamo ca, bhikkhave, dukkhassa nidānasambhavo? Taṇhā, bhikkhave, dukkhassa nidānasambhavo. &lt;/div&gt;&lt;/div&gt;&lt;div class="q" id="p_16A6_595"&gt; &lt;div class="p"&gt;&lt;span class="pN"&gt;595&lt;/span&gt;Katamā ca, bhikkhave, dukkhassa vemattatā? Atthi, bhikkhave, dukkhaṃ adhimattaṃ, atthi parittaṃ, atthi dandhavirāgi, atthi khippavirāgi. Ayaṃ vuccati, bhikkhave, dukkhassa vemattatā. &lt;/div&gt;&lt;/div&gt;&lt;div class="q" id="p_16A6_596"&gt; &lt;div class="p"&gt;&lt;span class="pN"&gt;596&lt;/span&gt;Katamo ca, bhikkhave, dukkhassa vipāko? Idha, bhikkhave, ekacco yena dukkhena abhibhūto pariyādinnacitto socati kilamati paridevati, urattāḷiṃ kandati, sammohaṃ āpajjati, yena vā pana dukkhena abhibhūto pariyādinnacitto bahiddhā pariyeṭṭhiṃ āpajjati—  ‘ko ekapadaṃ dvipadaṃ jānāti imassa dukkhassa nirodhāyā’ti? Sammohavepakkaṃ vāhaṃ, bhikkhave, dukkhaṃ vadāmi pariyeṭṭhivepakkaṃ vā. Ayaṃ vuccati, bhikkhave, dukkhassa vipāko. &lt;/div&gt;&lt;/div&gt;&lt;div class="q" id="p_16A6_597"&gt; &lt;div class="p"&gt;&lt;span class="pN"&gt;597&lt;/span&gt;Katamo ca, bhikkhave, dukkhanirodho? Taṇhānirodho, bhikkhave, dukkhanirodho. Ayameva ariyo aṭṭhaṅgiko maggo dukkhassa nirodhagāminī paṭipadā, seyyathidaṃ—  sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_16A6_598"&gt; &lt;div class="p"&gt;&lt;span class="pN"&gt;598&lt;/span&gt;Yato kho, bhikkhave, ariyasāvako evaṃ dukkhaṃ pajānāti, evaṃ dukkhassa nidānasambhavaṃ pajānāti, evaṃ dukkhassa vemattataṃ pajānāti, evaṃ dukkhassa vipākaṃ pajānāti, evaṃ dukkhanirodhaṃ pajānāti, evaṃ dukkhanirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti dukkhanirodhaṃ. Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, dukkhanirodhagāminī paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. (6) &lt;/div&gt;&lt;/div&gt;&lt;div class="q" id="p_16A6_599"&gt; &lt;div class="p"&gt;&lt;span class="pN"&gt;599&lt;/span&gt;Ayaṃ kho so, bhikkhave, nibbedhikapariyāyo dhammapariyāyo”ti. &lt;/div&gt;&lt;/div&gt;&lt;div class="CENTER" id="p_16A6_600"&gt;&lt;span class="pN"&gt;600&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276133" title="Go to previous page"&gt;&amp;lt;&amp;lt; 2.1.8 Purisindriyañāṇasutta&lt;/a&gt;&lt;a href="javascript:void(0)" onclick="upP()" id="upL" name="273174" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276135" title="Go to next page"&gt;2.1.10 Sīhanādasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
