<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt;&lt;/div&gt;&lt;div class="i"&gt;1.10 Maṇḍapeyyakathā&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Maṇḍapeyyakathā&lt;/div&gt;&lt;div class="q" id="p_26Ps_1307"&gt; &lt;div class="divNumber"&gt;238.&lt;/div&gt; &lt;div class="p"&gt;&lt;span class="pN"&gt;1307&lt;/span&gt;“Maṇḍapeyyamidaṃ, bhikkhave, brahmacariyaṃ. Satthā sammukhībhūto tidhattamaṇḍo. Satthari sammukhībhūte desanāmaṇḍo, paṭiggahamaṇḍo, brahmacariyamaṇḍo”. &lt;/div&gt;&lt;/div&gt;&lt;div class="q" id="p_26Ps_1308"&gt; &lt;div class="p"&gt;&lt;span class="pN"&gt;1308&lt;/span&gt;Katamo &lt;span class="bold"&gt;desanāmaṇḍo?&lt;/span&gt; Catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ, catunnaṃ satipaṭṭhānānaṃ…pe…  catunnaṃ sammappadhānānaṃ…  catunnaṃ iddhipādānaṃ…  pañcannaṃ indriyānaṃ…  pañcannaṃ balānaṃ…  sattannaṃ bojjhaṅgānaṃ…  ariyassa aṭṭhaṅgikassa maggassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ—  ayaṃ desanāmaṇḍo. (1) &lt;/div&gt;&lt;/div&gt;&lt;div class="q" id="p_26Ps_1309"&gt; &lt;div class="p"&gt;&lt;span class="pN"&gt;1309&lt;/span&gt;Katamo &lt;span class="bold"&gt;paṭiggahamaṇḍo?&lt;/span&gt; Bhikkhū bhikkhuniyo upāsakā upāsikāyo devā manussā ye vā panaññepi keci viññātāro—  ayaṃ paṭiggahamaṇḍo. (2) &lt;/div&gt;&lt;/div&gt;&lt;div class="q" id="p_26Ps_1310"&gt; &lt;div class="p"&gt;&lt;span class="pN"&gt;1310&lt;/span&gt;Katamo &lt;span class="bold"&gt;brahmacariyamaṇḍo?&lt;/span&gt; Ayameva ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—  ayaṃ brahmacariyamaṇḍo. (3) &lt;/div&gt;&lt;/div&gt;&lt;div class="q" id="p_26Ps_1311"&gt; &lt;div class="divNumber"&gt;239.&lt;/div&gt; &lt;div class="p"&gt;&lt;span class="pN"&gt;1311&lt;/span&gt;Adhimokkhamaṇḍo saddhindriyaṃ, assaddhiyaṃ kasaṭo; assaddhiyaṃ kasaṭaṃ chaḍḍetvā saddhindriyassa adhimokkhamaṇḍaṃ pivatīti—  maṇḍapeyyaṃ. Paggahamaṇḍo vīriyindriyaṃ, kosajjaṃ kasaṭo; kosajjaṃ kasaṭaṃ chaḍḍetvā vīriyindriyassa paggahamaṇḍaṃ pivatīti—  maṇḍapeyyaṃ. Upaṭṭhānamaṇḍo satindriyaṃ, pamādo kasaṭo; pamādaṃ kasaṭaṃ chaḍḍetvā satindriyassa upaṭṭhānamaṇḍaṃ pivatīti—  maṇḍapeyyaṃ. Avikkhepamaṇḍo samādhindriyaṃ, uddhaccaṃ kasaṭo; uddhaccaṃ kasaṭaṃ chaḍḍetvā samādhindriyassa avikkhepamaṇḍaṃ pivatīti—  maṇḍapeyyaṃ. Dassanamaṇḍo paññindriyaṃ, avijjā kasaṭo; avijjaṃ kasaṭaṃ chaḍḍetvā paññindriyassa dassanamaṇḍaṃ pivatīti—  maṇḍapeyyaṃ. &lt;/div&gt;&lt;/div&gt;&lt;div class="q" id="p_26Ps_1312"&gt; &lt;div class="p"&gt;&lt;span class="pN"&gt;1312&lt;/span&gt;Assaddhiye akampiyamaṇḍo saddhābalaṃ, assaddhiyaṃ kasaṭo; assaddhiyaṃ kasaṭaṃ chaḍḍetvā saddhābalassa assaddhiye akampiyamaṇḍaṃ pivatīti—  maṇḍapeyyaṃ. Kosajje akampiyamaṇḍo vīriyabalaṃ, kosajjaṃ kasaṭo; kosajjaṃ kasaṭaṃ chaḍḍetvā vīriyabalassa kosajje akampiyamaṇḍaṃ pivatīti—  maṇḍapeyyaṃ. Pamāde akampiyamaṇḍo satibalaṃ, pamādo kasaṭo; pamādaṃ kasaṭaṃ chaḍḍetvā satibalassa pamāde akampiyamaṇḍaṃ pivatīti—  maṇḍapeyyaṃ. Uddhacce akampiyamaṇḍo samādhibalaṃ, uddhaccaṃ kasaṭo; uddhaccaṃ kasaṭaṃ chaḍḍetvā samādhibalassa uddhacce akampiyamaṇḍaṃ pivatīti—  maṇḍapeyyaṃ. Avijjāya akampiyamaṇḍo paññābalaṃ, avijjā kasaṭo; avijjaṃ kasaṭaṃ chaḍḍetvā paññābalassa avijjāya akampiyamaṇḍaṃ pivatīti—  maṇḍapeyyaṃ. &lt;/div&gt;&lt;/div&gt;&lt;div class="q" id="p_26Ps_1313"&gt; &lt;div class="p"&gt;&lt;span class="pN"&gt;1313&lt;/span&gt;Upaṭṭhānamaṇḍo satisambojjhaṅgā, pamādo kasaṭo; pamādaṃ kasaṭaṃ chaḍḍetvā satisambojjhaṅgassa upaṭṭhānamaṇḍaṃ pivatīti—  maṇḍapeyyaṃ. Pavicayamaṇḍo dhammavicayasambojjhaṅgo, avijjā kasaṭo; avijjaṃ kasaṭaṃ chaḍḍetvā dhammavicayasambojjhaṅgassa pavicayamaṇḍaṃ pivatīti—  maṇḍapeyyaṃ. Paggahamaṇḍo vīriyasambojjhaṅgo, kosajjaṃ kasaṭo; kosajjaṃ kasaṭaṃ chaḍḍetvā vīriyasambojjhaṅgassa paggahamaṇḍaṃ pivatīti—  maṇḍapeyyaṃ. Pharaṇamaṇḍo pītisambojjhaṅgo, pariḷāho kasaṭo; pariḷāhaṃ kasaṭaṃ chaḍḍetvā pītisambojjhaṅgassa pharaṇamaṇḍaṃ pivatīti—  maṇḍapeyyaṃ. Upasamamaṇḍo passaddhisambojjhaṅgo, duṭṭhullaṃ kasaṭo; duṭṭhullaṃ kasaṭaṃ chaḍḍetvā passaddhisambojjhaṅgassa upasamamaṇḍaṃ pivatīti—  maṇḍapeyyaṃ. Avikkhepamaṇḍo samādhisambojjhaṅgo, uddhaccaṃ kasaṭo; uddhaccaṃ kasaṭaṃ chaḍḍetvā samādhisambojjhaṅgassa avikkhepamaṇḍaṃ pivatīti—  maṇḍapeyyaṃ. Paṭisaṅkhānamaṇḍo upekkhāsambojjhaṅgo, appaṭisaṅkhā kasaṭo; appaṭisaṅkhaṃ kasaṭaṃ chaḍḍetvā upekkhāsambojjhaṅgassa paṭisaṅkhānamaṇḍaṃ pivatīti—  maṇḍapeyyaṃ. &lt;/div&gt;&lt;/div&gt;&lt;div class="q" id="p_26Ps_1314"&gt; &lt;div class="p"&gt;&lt;span class="pN"&gt;1314&lt;/span&gt;Dassanamaṇḍo sammādiṭṭhi, micchādiṭṭhi kasaṭo; micchādiṭṭhiṃ kasaṭaṃ chaḍḍetvā sammādiṭṭhiyā dassanamaṇḍaṃ pivatīti—  maṇḍapeyyaṃ. Abhiniropanamaṇḍo sammāsaṅkappo, micchāsaṅkappo kasaṭo; micchāsaṅkappaṃ kasaṭaṃ chaḍḍetvā sammāsaṅkappassa abhiniropanamaṇḍaṃ pivatīti—  maṇḍapeyyaṃ. Pariggahamaṇḍo sammāvācā, micchāvācā kasaṭo; micchāvācaṃ kasaṭaṃ chaḍḍetvā sammāvācāya pariggahamaṇḍaṃ pivatīti—  maṇḍapeyyaṃ. Samuṭṭhānamaṇḍo sammākammanto, micchākammanto kasaṭo; micchākammantaṃ kasaṭaṃ chaḍḍetvā sammākammantassa samuṭṭhānamaṇḍaṃ pivatīti—  maṇḍapeyyaṃ. Vodānamaṇḍo sammāājīvo, micchāājīvo kasaṭo; micchāājīvaṃ kasaṭaṃ chaḍḍetvā sammāājīvassa vodānamaṇḍaṃ pivatīti—  maṇḍapeyyaṃ. Paggahamaṇḍo sammāvāyāmo, micchāvāyāmo kasaṭo; micchāvāyāmaṃ kasaṭaṃ chaḍḍetvā sammāvāyāmassa paggahamaṇḍaṃ pivatīti—  maṇḍapeyyaṃ. Upaṭṭhānamaṇḍo sammāsati, micchāsati kasaṭo; micchāsatiṃ kasaṭaṃ chaḍḍetvā sammāsatiyā upaṭṭhānamaṇḍaṃ pivatīti—  maṇḍapeyyaṃ. Avikkhepamaṇḍo sammāsamādhi, micchāsamādhi kasaṭo; micchāsamādhiṃ kasaṭaṃ chaḍḍetvā sammāsamādhissa avikkhepamaṇḍaṃ pivatīti—  maṇḍapeyyaṃ. &lt;/div&gt;&lt;/div&gt;&lt;div class="q" id="p_26Ps_1315"&gt; &lt;div class="divNumber"&gt;240.&lt;/div&gt; &lt;div class="p"&gt;&lt;span class="pN"&gt;1315&lt;/span&gt;Atthi maṇḍo, atthi peyyaṃ, atthi kasaṭo. Adhimokkhamaṇḍo saddhindriyaṃ, assaddhiyaṃ kasaṭo; yo tattha attharaso dhammaraso vimuttiraso—  idaṃ peyyaṃ. Paggahamaṇḍo vīriyindriyaṃ, kosajjaṃ kasaṭo; yo tattha attharaso dhammaraso vimuttiraso—  idaṃ peyyaṃ. Upaṭṭhānamaṇḍo satindriyaṃ, pamādo kasaṭo; yo tattha attharaso dhammaraso vimuttiraso—  idaṃ peyyaṃ. Avikkhepamaṇḍo samādhindriyaṃ, uddhaccaṃ kasaṭo; yo tattha attharaso dhammaraso vimuttiraso—  idaṃ peyyaṃ. Dassanamaṇḍo paññindriyaṃ, avijjā kasaṭo; yo tattha attharaso dhammaraso vimuttiraso—  idaṃ peyyaṃ. &lt;/div&gt;&lt;/div&gt;&lt;div class="q" id="p_26Ps_1316"&gt; &lt;div class="p"&gt;&lt;span class="pN"&gt;1316&lt;/span&gt;Assaddhiye akampiyamaṇḍo saddhābalaṃ, assaddhiyaṃ kasaṭo; yo tattha attharaso dhammaraso vimuttiraso—  idaṃ peyyaṃ. Kosajje akampiyamaṇḍo vīriyabalaṃ, kosajjaṃ kasaṭo; yo tattha attharaso dhammaraso vimuttiraso—  idaṃ peyyaṃ. Pamāde akampiyamaṇḍo satibalaṃ, pamādo kasaṭo; yo tattha attharaso dhammaraso vimuttiraso—  idaṃ peyyaṃ. Uddhacce akampiyamaṇḍo samādhibalaṃ, uddhaccaṃ kasaṭo; yo tattha attharaso dhammaraso vimuttiraso—  idaṃ peyyaṃ. Avijjāya akampiyamaṇḍo paññābalaṃ, avijjā kasaṭo; yo tattha attharaso dhammaraso vimuttiraso—  idaṃ peyyaṃ. &lt;/div&gt;&lt;/div&gt;&lt;div class="q" id="p_26Ps_1317"&gt; &lt;div class="p"&gt;&lt;span class="pN"&gt;1317&lt;/span&gt;Upaṭṭhānamaṇḍo satisambojjhaṅgo, pamādo kasaṭo; yo tattha attharaso dhammaraso vimuttiraso—  idaṃ peyyaṃ. Pavicayamaṇḍo dhammavicayasambojjhaṅgo, avijjā kasaṭo; yo tattha attharaso dhammaraso vimuttiraso—  idaṃ peyyaṃ. Paggahamaṇḍo vīriyasambojjhaṅgo, kosajjaṃ kasaṭo; yo tattha attharaso dhammaraso vimuttiraso—  idaṃ peyyaṃ. Pharaṇamaṇḍo pītisambojjhaṅgo, pariḷāho kasaṭo; yo tattha attharaso dhammaraso vimuttiraso—  idaṃ peyyaṃ. Upasamamaṇḍo passaddhisambojjhaṅgo, duṭṭhullaṃ kasaṭo; yo tattha attharaso dhammaraso vimuttiraso—  idaṃ peyyaṃ. Avikkhepamaṇḍo samādhisambojjhaṅgo, uddhaccaṃ kasaṭo; yo tattha attharaso dhammaraso vimuttiraso—  idaṃ peyyaṃ. Paṭisaṅkhānamaṇḍo upekkhāsambojjhaṅgo, apaṭisaṅkhā kasaṭo; yo tattha attharaso dhammaraso vimuttiraso—  idaṃ peyyaṃ. &lt;/div&gt;&lt;/div&gt;&lt;div class="q" id="p_26Ps_1318"&gt; &lt;div class="p"&gt;&lt;span class="pN"&gt;1318&lt;/span&gt;Dassanamaṇḍo sammādiṭṭhi, micchādiṭṭhi kasaṭo; yo tattha attharaso dhammaraso vimuttiraso—  idaṃ peyyaṃ. Abhiniropanamaṇḍo sammāsaṅkappo, micchāsaṅkappo kasaṭo; yo tattha attharaso dhammaraso vimuttiraso—  idaṃ peyyaṃ. Pariggahamaṇḍo sammāvācā, micchāvācā kasaṭo; yo tattha attharaso dhammaraso vimuttiraso—  idaṃ peyyaṃ. Samuṭṭhānamaṇḍo sammākammanto, micchākammanto kasaṭo; yo tattha attharaso dhammaraso vimuttiraso—  idaṃ peyyaṃ. Vodānamaṇḍo sammāājīvo, micchāājīvo kasaṭo; yo tattha attharaso dhammaraso vimuttiraso—  idaṃ peyyaṃ. Paggahamaṇḍo sammāvāyāmo, micchāvāyāmo kasaṭo; yo tattha attharaso dhammaraso vimuttiraso—  idaṃ peyyaṃ. Upaṭṭhānamaṇḍo sammāsati, micchāsati kasaṭo; yo tattha attharaso dhammaraso vimuttiraso—  idaṃ peyyaṃ. Avikkhepamaṇḍo sammāsamādhi, micchāsamādhi kasaṭo; yo tattha attharaso dhammaraso vimuttiraso—  idaṃ peyyaṃ. &lt;/div&gt;&lt;/div&gt;&lt;div class="q" id="p_26Ps_1319"&gt; &lt;div class="p"&gt;&lt;span class="pN"&gt;1319&lt;/span&gt;Dassanamaṇḍo sammādiṭṭhi…  abhiniropanamaṇḍo sammāsaṅkappo…  pariggahamaṇḍo sammāvācā…  samuṭṭhānamaṇḍo sammākammanto…  vodānamaṇḍo sammāājīvo…  paggahamaṇḍo sammāvāyāmo…  upaṭṭhānamaṇḍo sammāsati…  avikkhepamaṇḍo sammāsamādhi. &lt;/div&gt;&lt;/div&gt;&lt;div class="q" id="p_26Ps_1320"&gt; &lt;div class="p"&gt;&lt;span class="pN"&gt;1320&lt;/span&gt;Upaṭṭhānamaṇḍo satisambojjhaṅgo…  pavicayamaṇḍo dhammavicayasambojjhaṅgo…  paggahamaṇḍo vīriyasambojjhaṅgo…  pharaṇamaṇḍo pītisambojjhaṅgo…  upasamamaṇḍo passaddhisambojjhaṅgo…  avikkhepamaṇḍo samādhisambojjhaṅgo…  paṭisaṅkhānamaṇḍo upekkhāsambojjhaṅgo. &lt;/div&gt;&lt;/div&gt;&lt;div class="q" id="p_26Ps_1321"&gt; &lt;div class="p"&gt;&lt;span class="pN"&gt;1321&lt;/span&gt;Assaddhiye akampiyamaṇḍo saddhābalaṃ…  kosajje akampiyamaṇḍo vīriyabalaṃ…  pamāde akampiyamaṇḍo satibalaṃ…  uddhacce akampiyamaṇḍo samādhibalaṃ…  avijjāya akampiyamaṇḍo paññābalaṃ. &lt;/div&gt;&lt;/div&gt;&lt;div class="q" id="p_26Ps_1322"&gt; &lt;div class="p"&gt;&lt;span class="pN"&gt;1322&lt;/span&gt;Adhimokkhamaṇḍo saddhindriyaṃ…  paggahamaṇḍo vīriyindriyaṃ…  upaṭṭhānamaṇḍo satindriyaṃ…  avikkhepamaṇḍo samādhindriyaṃ…  dassanamaṇḍo paññindriyaṃ. &lt;/div&gt;&lt;/div&gt;&lt;div class="q" id="p_26Ps_1323"&gt; &lt;div class="p"&gt;&lt;span class="pN"&gt;1323&lt;/span&gt;Ādhipateyyaṭṭhena indriyā maṇḍo, akampiyaṭṭhena balā maṇḍo, niyyānaṭṭhena bojjhaṅgā maṇḍo, hetuṭṭhena maggo maṇḍo, upaṭṭhānaṭṭhena satipaṭṭhānā maṇḍo, padahanaṭṭhena sammappadhānā maṇḍo, ijjhanaṭṭhena iddhipādā maṇḍo, tathaṭṭhena saccā maṇḍo, avikkhepaṭṭhena samatho maṇḍo, anupassanaṭṭhena vipassanā maṇḍo, ekarasaṭṭhena samathavipassanā maṇḍo, anativattanaṭṭhena yuganaddhā maṇḍo, saṃvaraṭṭhena sīlavisuddhi maṇḍo, avikkhepaṭṭhena cittavisuddhi maṇḍo, dassanaṭṭhena diṭṭhivisuddhi maṇḍo, muttaṭṭhena vimokkho maṇḍo, paṭivedhaṭṭhena vijjā maṇḍo, pariccāgaṭṭhena vimutti maṇḍo, samucchedaṭṭhena khaye ñāṇaṃ maṇḍo, paṭippassaddhaṭṭhena anuppāde ñāṇaṃ maṇḍo, chando mūlaṭṭhena maṇḍo, manasikāro samuṭṭhānaṭṭhena maṇḍo, phasso samodhānaṭṭhena maṇḍo, vedanā samosaraṇaṭṭhena maṇḍo, samādhi pamukhaṭṭhena maṇḍo, sati ādhipateyyaṭṭhena maṇḍo, paññā taduttaraṭṭhena maṇḍo, vimutti sāraṭṭhena maṇḍo, amatogadhaṃ nibbānaṃ pariyosānaṭṭhena maṇḍoti. &lt;/div&gt;&lt;/div&gt;&lt;div class="CENTER" id="p_26Ps_1324"&gt;&lt;span class="pN"&gt;1324&lt;/span&gt;Maṇḍapeyyakathā niṭṭhitā.&lt;br /&gt; Catutthabhāṇavāro.&lt;/div&gt;&lt;div class="ENDH3" id="p_26Ps_1325"&gt;&lt;span class="pN"&gt;1325&lt;/span&gt;Mahāvaggo paṭhamo.&lt;/div&gt;&lt;div class="SUMMARY" id="p_26Ps_1326"&gt;&lt;span class="pN"&gt;1326&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_26Ps_1327"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1327&lt;/div&gt; &lt;div class="G"&gt;Ñāṇadiṭṭhī ca assāsā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;indriyaṃ vimokkhapañcamā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Gatikammavipallāsā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;maggo maṇḍena te dasāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_1328"&gt; &lt;div class="p"&gt;&lt;span class="pN"&gt;1328&lt;/span&gt;Esa nikāyadharehi ṭhapito, asamo paṭhamo pavaro varavaggoti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267835" title="Go to previous page"&gt;&amp;lt;&amp;lt; 1.9 Maggakathā&lt;/a&gt;&lt;a href="javascript:void(0)" onclick="upP()" id="upL" name="266395" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266396" title="Go to next page"&gt;2 Yuganaddhavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
