<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/12S2"&gt;12S2 Nidānavaggasaṃyuttapāḷi&lt;/a&gt; » &lt;a href="/tipitaka/12S2/2"&gt;2 Abhisamayasaṃyutta&lt;/a&gt; » &lt;a href="/tipitaka/12S2/2/2.1"&gt;2.1 Abhisamayavagga&lt;/a&gt;&lt;/div&gt;&lt;div class="i"&gt;2.1.2 Pokkharaṇīsutta&lt;/div&gt;&lt;div class=h&gt;Abhisamayasaṃyutta&lt;/div&gt;&lt;div class=h&gt;Abhisamayavagga&lt;/div&gt;&lt;div class=h&gt;Pokkharaṇīsutta&lt;/div&gt;&lt;div class="q" id="p_12S2_607"&gt; &lt;div class="divNumber"&gt;75.&lt;/div&gt; &lt;div class="p"&gt;&lt;span class="pN"&gt;607&lt;/span&gt;Sāvatthiyaṃ viharati. “Seyyathāpi, bhikkhave, pokkharaṇī paññāsayojanāni āyāmena paññāsayojanāni vitthārena paññāsayojanāni ubbedhena, puṇṇā udakassa samatittikā kākapeyyā. Tato puriso kusaggena udakaṃ uddhareyya. Taṃ kiṃ maññatha, bhikkhave, katamaṃ nu kho bahutaraṃ, yaṃ vā kusaggena udakaṃ ubbhataṃ yaṃ vā pokkharaṇiyā udakan”ti? &lt;/div&gt;&lt;/div&gt;&lt;div class="q" id="p_12S2_608"&gt; &lt;div class="p"&gt;&lt;span class="pN"&gt;608&lt;/span&gt;“Etadeva, bhante, bahutaraṃ, yadidaṃ pokkharaṇiyā udakaṃ. Appamattakaṃ kusaggena udakaṃ ubbhataṃ. Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti pokkharaṇiyā udakaṃ upanidhāya kusaggena udakaṃ ubbhatan”ti. &lt;/div&gt;&lt;/div&gt;&lt;div class="q" id="p_12S2_609"&gt; &lt;div class="p"&gt;&lt;span class="pN"&gt;609&lt;/span&gt;“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; appamattakaṃ avasiṭṭhaṃ. Neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya, yadidaṃ sattakkhattuṃparamatā. Evaṃ mahatthiyo kho, bhikkhave, dhammābhisamayo; evaṃ mahatthiyo dhammacakkhupaṭilābho”ti. &lt;/div&gt;&lt;/div&gt;&lt;div class="CENTER" id="p_12S2_610"&gt;&lt;span class="pN"&gt;610&lt;/span&gt;Dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273960" title="Go to previous page"&gt;&amp;lt;&amp;lt; 2.1.1 Nakhasikhāsutta&lt;/a&gt;&lt;a href="javascript:void(0)" onclick="upP()" id="upL" name="272724" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273962" title="Go to next page"&gt;2.1.3 Sambhejjaudakasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
