<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/18"&gt;18 Dhammahadayavibhaṅga&lt;/a&gt; » &lt;a href="/tipitaka/30Vbh/18/18.2"&gt;18.2 Uppattānuppattivāra&lt;/a&gt;&lt;/div&gt;&lt;div class="i"&gt;18.2.2 Rūpadhātu&lt;/div&gt;&lt;div class=h&gt;Dhammahadayavibhaṅga&lt;/div&gt;&lt;div class=h&gt;Uppattānuppattivāra&lt;/div&gt;&lt;div class=h&gt;Rūpadhātu&lt;/div&gt;&lt;div class="q" id="p_30Vbh_3004"&gt; &lt;div class="divNumber"&gt;993.&lt;/div&gt; &lt;div class="p"&gt;&lt;span class="pN"&gt;3004&lt;/span&gt;Rūpadhātuyā kati khandhā, kati āyatanā, kati dhātuyo, kati saccāni, kati indriyāni…pe…  kati cittāni? &lt;/div&gt;&lt;/div&gt;&lt;div class="q" id="p_30Vbh_3005"&gt; &lt;div class="p"&gt;&lt;span class="pN"&gt;3005&lt;/span&gt;Rūpadhātuyā pañcakkhandhā, cha āyatanāni, nava dhātuyo, tīṇi saccāni, cuddasindriyāni, aṭṭha hetū, tayo āhārā, cattāro phassā, catasso vedanā, catasso saññā, catasso cetanā, cattāri cittāni. &lt;/div&gt;&lt;/div&gt;&lt;div class="q" id="p_30Vbh_3006"&gt; &lt;div class="divNumber"&gt;994.&lt;/div&gt; &lt;div class="p"&gt;&lt;span class="pN"&gt;3006&lt;/span&gt;Tattha katame rūpadhātuyā pañcakkhandhā? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime vuccanti “rūpadhātuyā pañcakkhandhā”. (1) &lt;/div&gt;&lt;/div&gt;&lt;div class="q" id="p_30Vbh_3007"&gt; &lt;div class="p"&gt;&lt;span class="pN"&gt;3007&lt;/span&gt;Tattha katamāni rūpadhātuyā cha āyatanāni? Cakkhāyatanaṃ, rūpāyatanaṃ, sotāyatanaṃ, saddāyatanaṃ, manāyatanaṃ, dhammāyatanaṃ—  imāni vuccanti “rūpadhātuyā cha āyatanāni”. (2) &lt;/div&gt;&lt;/div&gt;&lt;div class="q" id="p_30Vbh_3008"&gt; &lt;div class="p"&gt;&lt;span class="pN"&gt;3008&lt;/span&gt;Tattha katamā rūpadhātuyā nava dhātuyo? Cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, manodhātu, dhammadhātu, manoviññāṇadhātu—  imā vuccanti “rūpadhātuyā nava dhātuyo”. (3) &lt;/div&gt;&lt;/div&gt;&lt;div class="q" id="p_30Vbh_3009"&gt; &lt;div class="p"&gt;&lt;span class="pN"&gt;3009&lt;/span&gt;Tattha katamāni rūpadhātuyā tīṇi saccāni? Dukkhasaccaṃ, samudayasaccaṃ, maggasaccaṃ—  imāni vuccanti “rūpadhātuyā tīṇi saccāni”. (4) &lt;/div&gt;&lt;/div&gt;&lt;div class="q" id="p_30Vbh_3010"&gt; &lt;div class="p"&gt;&lt;span class="pN"&gt;3010&lt;/span&gt;Tattha katamāni rūpadhātuyā cuddasindriyāni? Cakkhundriyaṃ, sotindriyaṃ, manindriyaṃ, jīvitindriyaṃ, somanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “rūpadhātuyā cuddasindriyāni”. (5) &lt;/div&gt;&lt;/div&gt;&lt;div class="q" id="p_30Vbh_3011"&gt; &lt;div class="p"&gt;&lt;span class="pN"&gt;3011&lt;/span&gt;Tattha katame rūpadhātuyā aṭṭha hetū? Tayo kusalahetū, dve akusalahetū, tayo abyākatahetū. &lt;/div&gt;&lt;/div&gt;&lt;div class="q" id="p_30Vbh_3012"&gt; &lt;div class="p"&gt;&lt;span class="pN"&gt;3012&lt;/span&gt;Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū. &lt;/div&gt;&lt;/div&gt;&lt;div class="q" id="p_30Vbh_3013"&gt; &lt;div class="p"&gt;&lt;span class="pN"&gt;3013&lt;/span&gt;Tattha katame dve akusalahetū? Lobho akusalahetu, moho akusalahetu—  ime dve akusalahetū. &lt;/div&gt;&lt;/div&gt;&lt;div class="q" id="p_30Vbh_3014"&gt; &lt;div class="p"&gt;&lt;span class="pN"&gt;3014&lt;/span&gt;Tattha katame tayo abyākatahetū? Kusalānaṃ vā dhammānaṃ vipākato kiriyābyākatesu vā dhammesu alobho, adoso, amoho—  ime tayo abyākatahetū. Ime vuccanti rūpadhātuyā aṭṭha hetū. (6) &lt;/div&gt;&lt;/div&gt;&lt;div class="q" id="p_30Vbh_3015"&gt; &lt;div class="p"&gt;&lt;span class="pN"&gt;3015&lt;/span&gt;Tattha katame rūpadhātuyā tayo āhārā? Phassāhāro, manosañcetanāhāro, viññāṇāhāro—  ime vuccanti “rūpadhātuyā tayo āhārā”. (7) &lt;/div&gt;&lt;/div&gt;&lt;div class="q" id="p_30Vbh_3016"&gt; &lt;div class="p"&gt;&lt;span class="pN"&gt;3016&lt;/span&gt;Tattha katame rūpadhātuyā cattāro phassā? Cakkhusamphasso, sotasamphasso, manodhātusamphasso, manoviññāṇadhātusamphasso—  ime vuccanti “rūpadhātuyā cattāro phassā”. (8) &lt;/div&gt;&lt;/div&gt;&lt;div class="q" id="p_30Vbh_3017"&gt; &lt;div class="p"&gt;&lt;span class="pN"&gt;3017&lt;/span&gt;Tattha katamā rūpadhātuyā catasso vedanā…pe…  catasso saññā…pe…  catasso cetanā…pe…  cattāri cittāni? Cakkhuviññāṇaṃ, sotaviññāṇaṃ, manodhātu, manoviññāṇadhātu—  imāni vuccanti “rūpadhātuyā cattāri cittāni”. (9--12) &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270082" title="Go to previous page"&gt;&amp;lt;&amp;lt; 18.2.1 Kāmadhātu&lt;/a&gt;&lt;a href="javascript:void(0)" onclick="upP()" id="upL" name="267945" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270084" title="Go to next page"&gt;18.2.3 Arūpadhātu &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
