<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/1"&gt;1 Mahāpadānasutta&lt;/a&gt;&lt;/div&gt;&lt;div class="i"&gt;1.6 Byādhitapurisa&lt;/div&gt;&lt;div class=h&gt;Mahāpadānasutta&lt;/div&gt;&lt;div class=h&gt;Byādhitapurisa&lt;/div&gt;&lt;div class="q" id="p_7D_96"&gt; &lt;div class="divNumber"&gt;46.&lt;/div&gt; &lt;div class="p"&gt;&lt;span class="pN"&gt;96&lt;/span&gt;Atha kho, bhikkhave, bandhumassa rañño etadahosi—  &lt;/div&gt;&lt;/div&gt;&lt;div class="q" id="p_7D_97"&gt; &lt;div class="p"&gt;&lt;span class="pN"&gt;97&lt;/span&gt;‘Mā heva kho vipassī kumāro na rajjaṃ kāresi, mā heva vipassī kumāro agārasmā anagāriyaṃ pabbaji, mā heva nemittānaṃ brāhmaṇānaṃ saccaṃ assa vacanan’ti. Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi—  ‘yathā vipassī kumāro rajjaṃ kareyya, yathā vipassī kumāro na agārasmā anagāriyaṃ pabbajeyya, yathā nemittānaṃ brāhmaṇānaṃ micchā assa vacanan’ti. &lt;/div&gt;&lt;/div&gt;&lt;div class="q" id="p_7D_98"&gt; &lt;div class="p"&gt;&lt;span class="pN"&gt;98&lt;/span&gt;Tatra sudaṃ, bhikkhave, vipassī kumāro pañcahi kāmaguṇehi samappito samaṅgībhūto paricāreti. Atha kho, bhikkhave, vipassī kumāro bahūnaṃ vassānaṃ…pe…  &lt;/div&gt;&lt;/div&gt;&lt;div class="q" id="p_7D_99"&gt; &lt;div class="divNumber"&gt;47.&lt;/div&gt; &lt;div class="p"&gt;&lt;span class="pN"&gt;99&lt;/span&gt;Addasā kho, bhikkhave, vipassī kumāro uyyānabhūmiṃ niyyanto purisaṃ ābādhikaṃ dukkhitaṃ bāḷhagilānaṃ sake muttakarīse palipannaṃ semānaṃ aññehi vuṭṭhāpiyamānaṃ aññehi saṃvesiyamānaṃ. Disvā sārathiṃ āmantesi—  ‘ayaṃ pana, samma sārathi, puriso kiṃkato? Akkhīnipissa na yathā aññesaṃ, saropissa na yathā aññesan’ti? ‘Eso kho, deva, byādhito nāmā’ti. ‘Kiṃ paneso, samma sārathi, byādhito nāmā’ti? ‘Eso kho, deva, byādhito nāma appeva nāma tamhā ābādhā vuṭṭhaheyyā’ti. ‘Kiṃ pana, samma sārathi, ahampi byādhidhammo, byādhiṃ anatīto’ti? ‘Tvañca, deva, mayañcamha sabbe byādhidhammā, byādhiṃ anatītā’ti. ‘Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā tatova antepuraṃ paccaniyyāsi. Tatra sudaṃ, bhikkhave, vipassī kumāro antepuraṃ gato dukkhī dummano pajjhāyati—  ‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī’ti. &lt;/div&gt;&lt;/div&gt;&lt;div class="q" id="p_7D_100"&gt; &lt;div class="divNumber"&gt;48.&lt;/div&gt; &lt;div class="p"&gt;&lt;span class="pN"&gt;100&lt;/span&gt;Atha kho, bhikkhave, bandhumā rājā sārathiṃ āmantāpetvā etadavoca—  ‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti? ‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti. ‘Kiṃ pana, samma sārathi, addasa kumāro uyyānabhūmiṃ niyyanto’ti? ‘Addasā kho, deva, kumāro uyyānabhūmiṃ niyyanto purisaṃ ābādhikaṃ dukkhitaṃ bāḷhagilānaṃ sake muttakarīse palipannaṃ semānaṃ aññehi vuṭṭhāpiyamānaṃ aññehi saṃvesiyamānaṃ. Disvā maṃ etadavoca—  &lt;span class="smallFont"&gt;“&lt;/span&gt;ayaṃ pana, samma sārathi, puriso kiṃkato, akkhīnipissa na yathā aññesaṃ, saropissa na yathā aññesan&lt;span class="smallFont"&gt;”&lt;/span&gt;ti? &lt;span class="smallFont"&gt;“&lt;/span&gt;Eso kho, deva, byādhito nāmā&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Kiṃ paneso, samma sārathi, byādhito nāmā&lt;span class="smallFont"&gt;”&lt;/span&gt;ti? &lt;span class="smallFont"&gt;“&lt;/span&gt;Eso kho, deva, byādhito nāma appeva nāma tamhā ābādhā vuṭṭhaheyyā&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Kiṃ pana, samma sārathi, ahampi byādhidhammo, byādhiṃ anatīto&lt;span class="smallFont"&gt;”&lt;/span&gt;ti? &lt;span class="smallFont"&gt;“&lt;/span&gt;Tvañca, deva, mayañcamha sabbe byādhidhammā, byādhiṃ anatītā&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Evaṃ, devā&lt;span class="smallFont"&gt;”&lt;/span&gt;ti kho ahaṃ, deva, vipassissa kumārassa paṭissutvā tatova antepuraṃ paccaniyyāsiṃ. So kho, deva, kumāro antepuraṃ gato dukkhī dummano pajjhāyati—  &lt;span class="smallFont"&gt;“&lt;/span&gt;dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī&lt;span class="smallFont"&gt;”&lt;/span&gt;’ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272325" title="Go to previous page"&gt;&amp;lt;&amp;lt; 1.5 Jiṇṇapurisa&lt;/a&gt;&lt;a href="javascript:void(0)" onclick="upP()" id="upL" name="271659" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272327" title="Go to next page"&gt;1.7 Kālaṅkatapurisa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
