<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/12"&gt;12 Saccasaṃyutta&lt;/a&gt; » &lt;a href="/tipitaka/14S5/12/12.5"&gt;12.5 Papātavagga&lt;/a&gt;&lt;/div&gt;&lt;div class="i"&gt;12.5.7 Paṭhamachiggaḷayugasutta&lt;/div&gt;&lt;div class=h&gt;Saccasaṃyutta&lt;/div&gt;&lt;div class=h&gt;Papātavagga&lt;/div&gt;&lt;div class=h&gt;Paṭhamachiggaḷayugasutta&lt;/div&gt;&lt;div class="q" id="p_14S5_2390"&gt; &lt;div class="divNumber"&gt;1117.&lt;/div&gt; &lt;div class="p"&gt;&lt;span class="pN"&gt;2390&lt;/span&gt;“Seyyathāpi, bhikkhave, puriso mahāsamudde ekacchiggaḷaṃ yugaṃ pakkhipeyya. Tatrāpissa kāṇo kacchapo. So vassasatassa vassasatassa accayena sakiṃ sakiṃ ummujjeyya. Taṃ kiṃ maññatha, bhikkhave, api nu kho kāṇo kacchapo vassasatassa vassasatassa accayena sakiṃ sakiṃ ummujjanto amusmiṃ ekacchiggaḷe yuge gīvaṃ paveseyyā”ti? “Yadi nūna, bhante, kadāci karahaci dīghassa addhuno accayenā”ti. &lt;/div&gt;&lt;/div&gt;&lt;div class="q" id="p_14S5_2391"&gt; &lt;div class="p"&gt;&lt;span class="pN"&gt;2391&lt;/span&gt;“Khippataraṃ kho so, bhikkhave, kāṇo kacchapo vassasatassa vassasatassa accayena sakiṃ sakiṃ ummujjanto amusmiṃ ekacchiggaḷe yuge gīvaṃ paveseyya, na tvevāhaṃ, bhikkhave, sakiṃ vinipātagatena bālena manussattaṃ vadāmi. &lt;/div&gt;&lt;/div&gt;&lt;div class="q" id="p_14S5_2392"&gt; &lt;div class="p"&gt;&lt;span class="pN"&gt;2392&lt;/span&gt;Taṃ kissa hetu? Na hettha, bhikkhave, atthi dhammacariyā, samacariyā, kusalakiriyā, puññakiriyā. Aññamaññakhādikā ettha, bhikkhave, vattati dubbalakhādikā. Taṃ kissa hetu? Adiṭṭhattā, bhikkhave, catunnaṃ ariyasaccānaṃ. Katamesaṃ catunnaṃ? Dukkhassa ariyasaccassa…pe…  dukkhanirodhagāminiyā paṭipadāya ariyasaccassa. &lt;/div&gt;&lt;/div&gt;&lt;div class="q" id="p_14S5_2393"&gt; &lt;div class="p"&gt;&lt;span class="pN"&gt;2393&lt;/span&gt;Tasmātiha, bhikkhave, ‘idaṃ dukkhan’ti yogo karaṇīyo…pe…  ‘ayaṃ dukkhanirodhagāminī paṭipadā’ti yogo karaṇīyo”ti. &lt;/div&gt;&lt;/div&gt;&lt;div class="CENTER" id="p_14S5_2394"&gt;&lt;span class="pN"&gt;2394&lt;/span&gt;Sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275026" title="Go to previous page"&gt;&amp;lt;&amp;lt; 12.5.6 Andhakārasutta&lt;/a&gt;&lt;a href="javascript:void(0)" onclick="upP()" id="upL" name="272883" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275028" title="Go to next page"&gt;12.5.8 Dutiyachiggaḷayugasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
