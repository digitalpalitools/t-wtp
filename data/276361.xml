<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/17A8"&gt;17A8 Aṭṭhakanipātapāḷi&lt;/a&gt; » &lt;a href="/tipitaka/17A8/2"&gt;2 Dutiyapaṇṇāsaka&lt;/a&gt; » &lt;a href="/tipitaka/17A8/2/2.2"&gt;2.2 Bhūmicālavagga&lt;/a&gt;&lt;/div&gt;&lt;div class="i"&gt;2.2.4 Gayāsīsasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Bhūmicālavagga&lt;/div&gt;&lt;div class=h&gt;Gayāsīsasutta&lt;/div&gt;&lt;div class="q" id="p_17A8_652"&gt; &lt;div class="divNumber"&gt;64.&lt;/div&gt; &lt;div class="p"&gt;&lt;span class="pN"&gt;652&lt;/span&gt;Ekaṃ samayaṃ bhagavā gayāyaṃ viharati gayāsīse. Tatra kho bhagavā bhikkhū āmantesi…pe…  “pubbāhaṃ, bhikkhave, sambodhā anabhisambuddho bodhisattova samāno obhāsaññeva kho sañjānāmi, no ca rūpāni passāmi. (1) &lt;/div&gt;&lt;/div&gt;&lt;div class="q" id="p_17A8_653"&gt; &lt;div class="p"&gt;&lt;span class="pN"&gt;653&lt;/span&gt;Tassa mayhaṃ, bhikkhave, etadahosi—  ‘sace kho ahaṃ obhāsañceva sañjāneyyaṃ rūpāni ca passeyyaṃ; evaṃ me idaṃ ñāṇadassanaṃ parisuddhataraṃ assā’ti. &lt;/div&gt;&lt;/div&gt;&lt;div class="q" id="p_17A8_654"&gt; &lt;div class="p"&gt;&lt;span class="pN"&gt;654&lt;/span&gt;So kho ahaṃ, bhikkhave, aparena samayena appamatto ātāpī pahitatto viharanto obhāsañceva sañjānāmi, rūpāni ca passāmi; no ca kho tāhi devatāhi saddhiṃ santiṭṭhāmi sallapāmi sākacchaṃ samāpajjāmi. (2) &lt;/div&gt;&lt;/div&gt;&lt;div class="q" id="p_17A8_655"&gt; &lt;div class="p"&gt;&lt;span class="pN"&gt;655&lt;/span&gt;Tassa mayhaṃ, bhikkhave, etadahosi—  ‘sace kho ahaṃ obhāsañceva sañjāneyyaṃ, rūpāni ca passeyyaṃ, tāhi ca devatāhi saddhiṃ santiṭṭheyyaṃ sallapeyyaṃ sākacchaṃ samāpajjeyyaṃ; evaṃ me idaṃ ñāṇadassanaṃ parisuddhataraṃ assā’ti. &lt;/div&gt;&lt;/div&gt;&lt;div class="q" id="p_17A8_656"&gt; &lt;div class="p"&gt;&lt;span class="pN"&gt;656&lt;/span&gt;So kho ahaṃ, bhikkhave, aparena samayena appamatto ātāpī pahitatto viharanto obhāsañceva sañjānāmi, rūpāni ca passāmi, tāhi ca devatāhi saddhiṃ santiṭṭhāmi sallapāmi sākacchaṃ samāpajjāmi; no ca kho tā devatā jānāmi—  imā devatā amukamhā vā amukamhā vā devanikāyāti. (3) &lt;/div&gt;&lt;/div&gt;&lt;div class="q" id="p_17A8_657"&gt; &lt;div class="p"&gt;&lt;span class="pN"&gt;657&lt;/span&gt;Tassa mayhaṃ, bhikkhave, etadahosi—  ‘sace kho ahaṃ obhāsañceva sañjāneyyaṃ, rūpāni ca passeyyaṃ, tāhi ca devatāhi saddhiṃ santiṭṭheyyaṃ sallapeyyaṃ sākacchaṃ samāpajjeyyaṃ, tā ca devatā jāneyyaṃ—  &lt;span class="smallFont"&gt;“&lt;/span&gt;imā devatā amukamhā vā amukamhā vā devanikāyā&lt;span class="smallFont"&gt;”&lt;/span&gt;ti; evaṃ me idaṃ ñāṇadassanaṃ parisuddhataraṃ assā’ti. &lt;/div&gt;&lt;/div&gt;&lt;div class="q" id="p_17A8_658"&gt; &lt;div class="p"&gt;&lt;span class="pN"&gt;658&lt;/span&gt;So kho ahaṃ, bhikkhave, aparena samayena appamatto ātāpī pahitatto viharanto obhāsañceva sañjānāmi, rūpāni ca passāmi, tāhi ca devatāhi saddhiṃ santiṭṭhāmi sallapāmi sākacchaṃ samāpajjāmi, tā ca devatā jānāmi—  ‘imā devatā amukamhā vā amukamhā vā devanikāyā’ti; no ca kho tā devatā jānāmi—  ‘imā devatā imassa kammassa vipākena ito cutā tattha upapannā’ti…pe…  tā ca devatā jānāmi—  ‘imā devatā imassa kammassa vipākena ito cutā tattha upapannā’ti; no ca kho tā devatā jānāmi—  ‘imā devatā imassa kammassa vipākena evamāhārā evaṃsukhadukkhappaṭisaṃvediniyo’ti…pe…  tā ca devatā jānāmi—  ‘imā devatā imassa kammassa vipākena evamāhārā evaṃsukhadukkhappaṭisaṃvediniyo’ti; no ca kho tā devatā jānāmi—  ‘imā devatā evaṃdīghāyukā evaṃciraṭṭhitikā’ti…pe…  tā ca devatā jānāmi—  ‘imā devatā evaṃdīghāyukā evaṃciraṭṭhitikā’ti; no ca kho tā devatā jānāmi yadi vā me imāhi devatāhi saddhiṃ sannivutthapubbaṃ yadi vā na sannivutthapubbanti. (4--7) &lt;/div&gt;&lt;/div&gt;&lt;div class="q" id="p_17A8_659"&gt; &lt;div class="p"&gt;&lt;span class="pN"&gt;659&lt;/span&gt;Tassa mayhaṃ, bhikkhave, etadahosi—  ‘sace kho ahaṃ obhāsañceva sañjāneyyaṃ, rūpāni ca passeyyaṃ, tāhi ca devatāhi saddhiṃ santiṭṭheyyaṃ sallapeyyaṃ sākacchaṃ samāpajjeyyaṃ, tā ca devatā jāneyyaṃ—  &lt;span class="smallFont"&gt;“&lt;/span&gt;imā devatā amukamhā vā amukamhā vā devanikāyā&lt;span class="smallFont"&gt;”&lt;/span&gt;ti, tā ca devatā jāneyyaṃ—  &lt;span class="smallFont"&gt;“&lt;/span&gt;imā devatā imassa kammassa vipākena ito cutā tattha upapannā&lt;span class="smallFont"&gt;”&lt;/span&gt;ti, tā ca devatā jāneyyaṃ—  &lt;span class="smallFont"&gt;“&lt;/span&gt;imā devatā evamāhārā evaṃsukhadukkhappaṭisaṃvediniyo&lt;span class="smallFont"&gt;”&lt;/span&gt;ti, tā ca devatā jāneyyaṃ—  &lt;span class="smallFont"&gt;“&lt;/span&gt;imā devatā evaṃdīghāyukā evaṃciraṭṭhitikā&lt;span class="smallFont"&gt;”&lt;/span&gt;ti, tā ca devatā jāneyyaṃ yadi vā me imāhi devatāhi saddhiṃ sannivutthapubbaṃ yadi vā na sannivutthapubbanti; evaṃ me idaṃ ñāṇadassanaṃ parisuddhataraṃ assā’ti. &lt;/div&gt;&lt;/div&gt;&lt;div class="q" id="p_17A8_660"&gt; &lt;div class="p"&gt;&lt;span class="pN"&gt;660&lt;/span&gt;So kho ahaṃ, bhikkhave, aparena samayena appamatto ātāpī pahitatto viharanto obhāsañceva sañjānāmi, rūpāni ca passāmi, tāhi ca devatāhi saddhiṃ santiṭṭhāmi sallapāmi sākacchaṃ samāpajjāmi, tā ca devatā jānāmi—  ‘imā devatā amukamhā vā amukamhā vā devanikāyā’ti, tā ca devatā jānāmi—  ‘imā devatā imassa kammassa vipākena ito cutā tattha upapannā’ti, tā ca devatā jānāmi—  ‘imā devatā evamāhārā evaṃsukhadukkhappaṭisaṃvediniyo’ti, tā ca devatā jānāmi—  ‘imā devatā evaṃdīghāyukā evaṃciraṭṭhitikā’ti, tā ca devatā jānāmi yadi vā me devatāhi saddhiṃ sannivutthapubbaṃ yadi vā na sannivutthapubbanti. (8) &lt;/div&gt;&lt;/div&gt;&lt;div class="q" id="p_17A8_661"&gt; &lt;div class="p"&gt;&lt;span class="pN"&gt;661&lt;/span&gt;Yāvakīvañca me, bhikkhave, evaṃ aṭṭhaparivaṭṭaṃ adhidevañāṇadassanaṃ na suvisuddhaṃ ahosi, neva tāvāhaṃ, bhikkhave, ‘sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho’ti paccaññāsiṃ. Yato ca kho me, bhikkhave, evaṃ aṭṭhaparivaṭṭaṃ adhidevañāṇadassanaṃ suvisuddhaṃ ahosi, athāhaṃ, bhikkhave, ‘sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddho’ti paccaññāsiṃ; ñāṇañca pana me dassanaṃ udapādi; akuppā me cetovimutti; ayamantimā jāti natthi dāni punabbhavo”ti. &lt;/div&gt;&lt;/div&gt;&lt;div class="CENTER" id="p_17A8_662"&gt;&lt;span class="pN"&gt;662&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276360" title="Go to previous page"&gt;&amp;lt;&amp;lt; 2.2.3 Saṃkhittasutta&lt;/a&gt;&lt;a href="javascript:void(0)" onclick="upP()" id="upL" name="273199" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276362" title="Go to next page"&gt;2.2.5 Abhibhāyatanasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
