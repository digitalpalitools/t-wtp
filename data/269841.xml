<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/7"&gt;7 Opammakathāpañha&lt;/a&gt; » &lt;a href="/tipitaka/28Mi/7/7.6"&gt;7.6 Makkaṭakavagga&lt;/a&gt;&lt;/div&gt;&lt;div class="i"&gt;7.6.5 Rukkhaṅgapañha&lt;/div&gt;&lt;div class=h&gt;Opammakathāpañha&lt;/div&gt;&lt;div class=h&gt;Makkaṭakavagga&lt;/div&gt;&lt;div class=h&gt;Rukkhaṅgapañha&lt;/div&gt;&lt;div class="q" id="p_28Mi_1951"&gt; &lt;div class="divNumber"&gt;279.&lt;/div&gt; &lt;div class="p"&gt;&lt;span class="pN"&gt;1951&lt;/span&gt;“Bhante nāgasena, ‘rukkhassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, rukkho nāma pupphaphaladharo; evameva kho, mahārāja, yoginā yogāvacarena vimuttipupphasāmaññaphaladhārinā bhavitabbaṃ. Idaṃ, mahārāja, rukkhassa paṭhamaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1952"&gt; &lt;div class="p"&gt;&lt;span class="pN"&gt;1952&lt;/span&gt;Puna caparaṃ, mahārāja, rukkho upagatānamanuppaviṭṭhānaṃ janānaṃ chāyaṃ deti; evameva kho, mahārāja, yoginā yogāvacarena upagatānamanuppaviṭṭhānaṃ puggalānaṃ āmisappaṭisandhārena vā dhammappaṭisanthārena vā paṭisantharitabbaṃ. Idaṃ, mahārāja, rukkhassa dutiyaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1953"&gt; &lt;div class="p"&gt;&lt;span class="pN"&gt;1953&lt;/span&gt;Puna caparaṃ, mahārāja, rukkho chāyāvemattaṃ na karoti; evameva kho, mahārāja, yoginā yogāvacarena sabbasattesu vemattatā na kātabbā, coravadhakapaccatthikesupi attanipi samasamā mettābhāvanā kātabbā, ‘kinti ime sattā averā abyāpajjā anīghā sukhī attānaṃ parihareyyun’ti. Idaṃ, mahārāja, rukkhassa tatiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—  &lt;/div&gt;&lt;/div&gt;&lt;div class="q" id="p_28Mi_1954"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1954&lt;/div&gt; &lt;div class="G"&gt;‘Vadhake devadattamhi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;core aṅgulimālake;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dhanapāle rāhule ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sabbattha samako munī’”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_28Mi_1955"&gt;&lt;span class="pN"&gt;1955&lt;/span&gt;Rukkhaṅgapañho pañcamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269840" title="Go to previous page"&gt;&amp;lt;&amp;lt; 7.6.4 Pavanaṅgapañha&lt;/a&gt;&lt;a href="javascript:void(0)" onclick="upP()" id="upL" name="267889" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269842" title="Go to next page"&gt;7.6.6 Meghaṅgapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
