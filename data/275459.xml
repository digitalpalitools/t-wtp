<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/2"&gt;2 Dutiyapaṇṇāsaka&lt;/a&gt; » &lt;a href="/tipitaka/15A3/2/2.5"&gt;2.5 Loṇakapallavagga&lt;/a&gt;&lt;/div&gt;&lt;div class="i"&gt;2.5.4 Parisāsutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Loṇakapallavagga&lt;/div&gt;&lt;div class=h&gt;Parisāsutta&lt;/div&gt;&lt;div class="q" id="p_15A3_805"&gt; &lt;div class="divNumber"&gt;96.&lt;/div&gt; &lt;div class="p"&gt;&lt;span class="pN"&gt;805&lt;/span&gt;“Tisso imā, bhikkhave, parisā. Katamā tisso? Aggavatī parisā, vaggā parisā, samaggā parisā. &lt;/div&gt;&lt;/div&gt;&lt;div class="q" id="p_15A3_806"&gt; &lt;div class="p"&gt;&lt;span class="pN"&gt;806&lt;/span&gt;Katamā ca, bhikkhave, aggavatī parisā? Idha, bhikkhave, yassaṃ parisāyaṃ therā bhikkhū na bāhulikā honti na sāthalikā, okkamane nikkhittadhurā paviveke pubbaṅgamā, vīriyaṃ ārabhanti appattassa pattiyā anadhigatassa adhigamāya asacchikatassa sacchikiriyāya, tesaṃ pacchimā janatā diṭṭhānugatiṃ āpajjati. Sāpi hoti na bāhulikā na sāthalikā okkamane nikkhittadhurā paviveke pubbaṅgamā, vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Ayaṃ vuccati, bhikkhave, aggavatī parisā. &lt;/div&gt;&lt;/div&gt;&lt;div class="q" id="p_15A3_807"&gt; &lt;div class="p"&gt;&lt;span class="pN"&gt;807&lt;/span&gt;Katamā ca, bhikkhave, vaggā parisā? Idha, bhikkhave, yassaṃ parisāyaṃ bhikkhū bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti, ayaṃ vuccati, bhikkhave, vaggā parisā. &lt;/div&gt;&lt;/div&gt;&lt;div class="q" id="p_15A3_808"&gt; &lt;div class="p"&gt;&lt;span class="pN"&gt;808&lt;/span&gt;Katamā ca, bhikkhave, samaggā parisā? Idha, bhikkhave, yassaṃ parisāyaṃ bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti, ayaṃ vuccati, bhikkhave, samaggā parisā. &lt;/div&gt;&lt;/div&gt;&lt;div class="q" id="p_15A3_809"&gt; &lt;div class="p"&gt;&lt;span class="pN"&gt;809&lt;/span&gt;Yasmiṃ, bhikkhave, samaye bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti, bahuṃ, bhikkhave, bhikkhū tasmiṃ samaye puññaṃ pasavanti. Brahmaṃ, bhikkhave, vihāraṃ tasmiṃ samaye bhikkhū viharanti, yadidaṃ muditāya cetovimuttiyā. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. &lt;/div&gt;&lt;/div&gt;&lt;div class="q" id="p_15A3_810"&gt; &lt;div class="p"&gt;&lt;span class="pN"&gt;810&lt;/span&gt;Seyyathāpi, bhikkhave, uparipabbate thullaphusitake deve vassante taṃ udakaṃ yathāninnaṃ pavattamānaṃ pabbatakandarapadarasākhā paripūreti, pabbatakandarapadarasākhā paripūrā kusobbhe paripūrenti, kusobbhā paripūrā mahāsobbhe paripūrenti, mahāsobbhā paripūrā kunnadiyo paripūrenti, kunnadiyo paripūrā mahānadiyo paripūrenti, mahānadiyo paripūrā samuddaṃ paripūrenti. &lt;/div&gt;&lt;/div&gt;&lt;div class="q" id="p_15A3_811"&gt; &lt;div class="p"&gt;&lt;span class="pN"&gt;811&lt;/span&gt;Evamevaṃ kho, bhikkhave, yasmiṃ samaye bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti, bahuṃ, bhikkhave, bhikkhū tasmiṃ samaye puññaṃ pasavanti. Brahmaṃ, bhikkhave, vihāraṃ tasmiṃ samaye bhikkhū viharanti, yadidaṃ muditāya cetovimuttiyā. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Imā kho, bhikkhave, tisso parisā”ti. &lt;/div&gt;&lt;/div&gt;&lt;div class="CENTER" id="p_15A3_812"&gt;&lt;span class="pN"&gt;812&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275458" title="Go to previous page"&gt;&amp;lt;&amp;lt; 2.5.3 Saradasutta&lt;/a&gt;&lt;a href="javascript:void(0)" onclick="upP()" id="upL" name="273103" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275460" title="Go to next page"&gt;2.5.5 Paṭhamaājānīyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
