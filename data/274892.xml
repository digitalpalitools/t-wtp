<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/10"&gt;10 Ānāpānasaṃyutta&lt;/a&gt; » &lt;a href="/tipitaka/14S5/10/10.1"&gt;10.1 Ekadhammavagga&lt;/a&gt;&lt;/div&gt;&lt;div class="i"&gt;10.1.6 Ariṭṭhasutta&lt;/div&gt;&lt;div class=h&gt;Ānāpānasaṃyutta&lt;/div&gt;&lt;div class=h&gt;Ekadhammavagga&lt;/div&gt;&lt;div class=h&gt;Ariṭṭhasutta&lt;/div&gt;&lt;div class="q" id="p_14S5_1661"&gt; &lt;div class="divNumber"&gt;982.&lt;/div&gt; &lt;div class="p"&gt;&lt;span class="pN"&gt;1661&lt;/span&gt;Sāvatthinidānaṃ. Tatra kho bhagavā…pe…  etadavoca—  “bhāvetha no tumhe bhikkhave, ānāpānassatin”ti? Evaṃ vutte, āyasmā ariṭṭho bhagavantaṃ etadavoca—  “ahaṃ kho, bhante, bhāvemi ānāpānassatin”ti. “Yathā kathaṃ pana tvaṃ, ariṭṭha, bhāvesi ānāpānassatin”ti? “Atītesu me, bhante, kāmesu kāmacchando pahīno, anāgatesu me kāmesu kāmacchando vigato, ajjhattabahiddhā ca me dhammesu paṭighasaññā suppaṭivinītā. So satova assasissāmi, satova passasissāmi. Evaṃ khvāhaṃ, bhante, bhāvemi ānāpānassatin”ti. &lt;/div&gt;&lt;/div&gt;&lt;div class="q" id="p_14S5_1662"&gt; &lt;div class="p"&gt;&lt;span class="pN"&gt;1662&lt;/span&gt;“‘Atthesā, ariṭṭha, ānāpānassati, nesā natthī’ti vadāmi. Api ca, ariṭṭha, yathā ānāpānassati vitthārena paripuṇṇā hoti taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho āyasmā ariṭṭho bhagavato paccassosi. Bhagavā etadavoca—  &lt;/div&gt;&lt;/div&gt;&lt;div class="q" id="p_14S5_1663"&gt; &lt;div class="p"&gt;&lt;span class="pN"&gt;1663&lt;/span&gt;“Kathañca, ariṭṭha, ānāpānassati vitthārena paripuṇṇā hoti? Idha, ariṭṭha, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati, satova passasati. Dīghaṃ vā assasanto ‘dīghaṃ assasāmī’ti pajānāti…pe…  ‘paṭinissaggānupassī assasissāmī’ti sikkhati, ‘paṭinissaggānupassī passasissāmī’ti sikkhati. Evaṃ kho, ariṭṭha, ānāpānassati vitthārena paripuṇṇā hotī”ti. &lt;/div&gt;&lt;/div&gt;&lt;div class="CENTER" id="p_14S5_1664"&gt;&lt;span class="pN"&gt;1664&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274891" title="Go to previous page"&gt;&amp;lt;&amp;lt; 10.1.5 Dutiyaphalasutta&lt;/a&gt;&lt;a href="javascript:void(0)" onclick="upP()" id="upL" name="272870" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274893" title="Go to next page"&gt;10.1.7 Mahākappinasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
