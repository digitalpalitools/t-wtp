<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/6"&gt;6 Senāsanakkhandhaka&lt;/a&gt; » &lt;a href="/tipitaka/4V/6/6.1"&gt;6.1 Paṭhamabhāṇavāra&lt;/a&gt;&lt;/div&gt;&lt;div class="i"&gt;6.1.5 Iṭṭhakācayādianujānana&lt;/div&gt;&lt;div class=h&gt;Senāsanakkhandhaka&lt;/div&gt;&lt;div class=h&gt;Paṭhamabhāṇavāra&lt;/div&gt;&lt;div class=h&gt;Iṭṭhakācayādianujānana&lt;/div&gt;&lt;div class="q" id="p_4V_1292"&gt; &lt;div class="divNumber"&gt;300.&lt;/div&gt; &lt;div class="p"&gt;&lt;span class="pN"&gt;1292&lt;/span&gt;Tena kho pana samayena vihārā nīcavatthukā honti, udakena otthariyyanti. Bhagavato etamatthaṃ ārocesuṃ. “Anujānāmi, bhikkhave, uccavatthukaṃ kātun”ti. Cayo paripatati…pe…  “anujānāmi, bhikkhave, cinituṃ tayo caye—  iṭṭhakācayaṃ, silācayaṃ, dārucayan”ti. Ārohantā vihaññanti…pe…  “anujānāmi, bhikkhave, tayo sopāne—  iṭṭhakāsopānaṃ, silāsopānaṃ, dārusopānan”ti. Ārohantā paripatanti…pe…  “anujānāmi, bhikkhave, ālambanabāhan”ti. &lt;/div&gt;&lt;/div&gt;&lt;div class="q" id="p_4V_1293"&gt; &lt;div class="p"&gt;&lt;span class="pN"&gt;1293&lt;/span&gt;Tena kho pana samayena vihārā āḷakamandā honti. Bhikkhū hiriyanti nipajjituṃ. Bhagavato etamatthaṃ ārocesuṃ. “Anujānāmi, bhikkhave, tirokaraṇin”ti. Tirokaraṇiṃ ukkhipitvā olokenti…pe…  “anujānāmi, bhikkhave, aḍḍhakuṭṭakan”ti. Aḍḍhakuṭṭakā uparito olokenti…pe…  “anujānāmi, bhikkhave, tayo gabbhe—  sivikāgabbhaṃ, nāḷikāgabbhaṃ, hammiyagabbhan”ti. &lt;/div&gt;&lt;/div&gt;&lt;div class="q" id="p_4V_1294"&gt; &lt;div class="p"&gt;&lt;span class="pN"&gt;1294&lt;/span&gt;Tena kho pana samayena bhikkhū khuddake vihāre majjhe gabbhaṃ karonti. Upacāro na hoti. Bhagavato etamatthaṃ ārocesuṃ. “Anujānāmi, bhikkhave, khuddake vihāre ekamantaṃ gabbhaṃ kātuṃ, mahallake majjhe”ti. &lt;/div&gt;&lt;/div&gt;&lt;div class="q" id="p_4V_1295"&gt; &lt;div class="p"&gt;&lt;span class="pN"&gt;1295&lt;/span&gt;Tena kho pana samayena vihārassa kuṭṭapādo jīrati. Bhagavato etamatthaṃ ārocesuṃ. “Anujānāmi, bhikkhave, kulaṅkapādakan”ti. Vihārassa kuṭṭo ovassati…pe…  “anujānāmi, bhikkhave, parittāṇakiṭikaṃ uddasudhan”ti. &lt;/div&gt;&lt;/div&gt;&lt;div class="q" id="p_4V_1296"&gt; &lt;div class="p"&gt;&lt;span class="pN"&gt;1296&lt;/span&gt;Tena kho pana samayena aññatarassa bhikkhuno tiṇacchadanā ahi khandhe patati. So bhīto vissaramakāsi. Bhikkhū upadhāvitvā taṃ bhikkhuṃ etadavocuṃ—  “kissa tvaṃ, āvuso, vissaramakāsī”ti? Atha kho so bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. “Anujānāmi, bhikkhave, vitānan”ti. &lt;/div&gt;&lt;/div&gt;&lt;div class="q" id="p_4V_1297"&gt; &lt;div class="p"&gt;&lt;span class="pN"&gt;1297&lt;/span&gt;Tena kho pana samayena bhikkhū mañcapādepi pīṭhapādepi thavikāyo laggenti. Undūrehipi upacikāhipi khajjanti. Bhagavato etamatthaṃ ārocesuṃ. “Anujānāmi, bhikkhave, bhittikhilaṃ nāgadantakan”ti. &lt;/div&gt;&lt;/div&gt;&lt;div class="q" id="p_4V_1298"&gt; &lt;div class="p"&gt;&lt;span class="pN"&gt;1298&lt;/span&gt;Tena kho pana samayena bhikkhū mañcepi pīṭhepi cīvaraṃ nikkhipanti. Cīvaraṃ paribhijji. Bhagavato etamatthaṃ ārocesuṃ. “Anujānāmi, bhikkhave, vihāre cīvaravaṃsaṃ cīvararajjun”ti. &lt;/div&gt;&lt;/div&gt;&lt;div class="q" id="p_4V_1299"&gt; &lt;div class="p"&gt;&lt;span class="pN"&gt;1299&lt;/span&gt;Tena kho pana samayena vihārā anāḷindakā honti appaṭissaraṇā. Bhagavato etamatthaṃ ārocesuṃ. “Anujānāmi, bhikkhave, āḷindaṃ paghanaṃ pakuṭṭaṃ osārakan”ti. Āḷindā pākaṭā honti. Bhikkhū hiriyanti nipajjituṃ…pe…  “anujānāmi, bhikkhave, saṃsaraṇakiṭikaṃ ugghāṭanakiṭikan”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273404" title="Go to previous page"&gt;&amp;lt;&amp;lt; 6.1.4 Paṭibhānacittapaṭikkhepa&lt;/a&gt;&lt;a href="javascript:void(0)" onclick="upP()" id="upL" name="272115" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273406" title="Go to next page"&gt;6.1.6 Upaṭṭhānasālāanujānana &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
