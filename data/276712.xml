<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.8"&gt;2.4.8 Kumāribhūtavagga&lt;/a&gt;&lt;/div&gt;&lt;div class="i"&gt;2.4.8.6 Khīyanadhammasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Kumāribhūtavagga&lt;/div&gt;&lt;div class=h&gt;Khīyanadhammasikkhāpada&lt;/div&gt;&lt;div class="q" id="p_2V_3354"&gt; &lt;div class="divNumber"&gt;1146.&lt;/div&gt; &lt;div class="p"&gt;&lt;span class="pN"&gt;3354&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhikkhunisaṃghaṃ upasaṅkamitvā vuṭṭhāpanasammutiṃ yācati. Atha kho bhikkhunisaṃgho caṇḍakāḷiṃ bhikkhuniṃ paricchinditvā—  “alaṃ tāva te, ayye, vuṭṭhāpitenā”ti, vuṭṭhāpanasammutiṃ na adāsi. Caṇḍakāḷī bhikkhunī “sādhū”ti paṭissuṇi. Tena kho pana samayena bhikkhunisaṃgho aññāsaṃ bhikkhunīnaṃ vuṭṭhāpanasammutiṃ deti. Caṇḍakāḷī bhikkhunī ujjhāyati khiyyati vipāceti—  “ahameva nūna bālā, ahameva nūna alajjinī; yaṃ saṃgho aññāsaṃ bhikkhunīnaṃ vuṭṭhāpanasammutiṃ deti, mayhameva na detī”ti. &lt;/div&gt;&lt;/div&gt;&lt;div class="q" id="p_2V_3355"&gt; &lt;div class="p"&gt;&lt;span class="pN"&gt;3355&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā caṇḍakāḷī—  ‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjissatī”ti…pe…  “saccaṃ kira, bhikkhave, caṇḍakāḷī bhikkhunī ‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, caṇḍakāḷī bhikkhunī—  ‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3356"&gt; &lt;div class="divNumber"&gt;1147.&lt;/div&gt; &lt;div class="p"&gt;&lt;span class="pN"&gt;3356&lt;/span&gt;&lt;span class="bold"&gt;“Yā pana bhikkhunī—  ‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjeyya, pācittiyan”&lt;/span&gt;ti. (&lt;span class="italic"&gt;76&lt;/span&gt;:&lt;span class="bold"&gt;131&lt;/span&gt;) &lt;/div&gt;&lt;/div&gt;&lt;div class="q" id="p_2V_3357"&gt; &lt;div class="divNumber"&gt;1148.&lt;/div&gt; &lt;div class="p"&gt;&lt;span class="pN"&gt;3357&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3358"&gt; &lt;div class="p"&gt;&lt;span class="pN"&gt;3358&lt;/span&gt;&lt;span class="bold"&gt;Alaṃ tāva te, ayye, vuṭṭhāpitenā&lt;/span&gt;ti alaṃ tāva te, ayye, upasampāditena. “Sādhū”ti paṭissuṇitvā pacchā khīyanadhammaṃ āpajjati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3359"&gt; &lt;div class="divNumber"&gt;1149.&lt;/div&gt; &lt;div class="p"&gt;&lt;span class="pN"&gt;3359&lt;/span&gt;Anāpatti—  pakatiyā chandā dosā mohā bhayā karontaṃ khiyyati, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3360"&gt;&lt;span class="pN"&gt;3360&lt;/span&gt;Chaṭṭhasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276711" title="Go to previous page"&gt;&amp;lt;&amp;lt; 2.4.8.5 Paripuṇṇadvādasavassasikkhāpada&lt;/a&gt;&lt;a href="javascript:void(0)" onclick="upP()" id="upL" name="273292" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276713" title="Go to next page"&gt;2.4.8.7 Sikkhamāna-navuṭṭhāpanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
