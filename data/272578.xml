<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/9M"&gt;9M Mūlapaṇṇāsapāḷi&lt;/a&gt; » &lt;a href="/tipitaka/9M/5"&gt;5 Cūḷayamakavagga&lt;/a&gt;&lt;/div&gt;&lt;div class="i"&gt;5.4 Cūḷavedallasutta&lt;/div&gt;&lt;div class=h&gt;Cūḷayamakavagga&lt;/div&gt;&lt;div class=h&gt;Cūḷavedallasutta&lt;/div&gt;&lt;div class="q" id="p_9M_1577"&gt; &lt;div class="divNumber"&gt;460.&lt;/div&gt; &lt;div class="p"&gt;&lt;span class="pN"&gt;1577&lt;/span&gt;Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho visākho upāsako yena dhammadinnā bhikkhunī tenupasaṅkami; upasaṅkamitvā dhammadinnaṃ bhikkhuniṃ abhivādetvā ekamantaṃ nisīdi. Ekamantaṃ nisinno kho visākho upāsako dhammadinnaṃ bhikkhuniṃ etadavoca—  “‘sakkāyo sakkāyo’ti, ayye, vuccati. Katamo nu kho, ayye, sakkāyo vutto bhagavatā”ti? “Pañca kho ime, āvuso visākha, upādānakkhandhā sakkāyo vutto bhagavatā, seyyathidaṃ—  rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. Ime kho, āvuso visākha, pañcupādānakkhandhā sakkāyo vutto bhagavatā”ti. &lt;/div&gt;&lt;/div&gt;&lt;div class="q" id="p_9M_1578"&gt; &lt;div class="p"&gt;&lt;span class="pN"&gt;1578&lt;/span&gt;“Sādhayye”ti kho visākho upāsako dhammadinnāya bhikkhuniyā bhāsitaṃ abhinanditvā anumoditvā dhammadinnaṃ bhikkhuniṃ uttariṃ pañhaṃ apucchi—  “‘sakkāyasamudayo sakkāyasamudayo’ti, ayye, vuccati. Katamo nu kho, ayye, sakkāyasamudayo vutto bhagavatā”ti? “Yāyaṃ, āvuso visākha, taṇhā ponobbhavikā nandīrāgasahagatā tatratatrābhinandinī, seyyathidaṃ—  kāmataṇhā bhavataṇhā vibhavataṇhā; ayaṃ kho, āvuso visākha, sakkāyasamudayo vutto bhagavatā”ti. &lt;/div&gt;&lt;/div&gt;&lt;div class="q" id="p_9M_1579"&gt; &lt;div class="p"&gt;&lt;span class="pN"&gt;1579&lt;/span&gt;“‘Sakkāyanirodho sakkāyanirodho’ti, ayye, vuccati. Katamo nu kho, ayye, sakkāyanirodho vutto bhagavatā”ti? &lt;/div&gt;&lt;/div&gt;&lt;div class="q" id="p_9M_1580"&gt; &lt;div class="p"&gt;&lt;span class="pN"&gt;1580&lt;/span&gt;“Yo kho, āvuso visākha, tassāyeva taṇhāya asesavirāganirodho cāgo paṭinissaggo mutti anālayo; ayaṃ kho, āvuso visākha, sakkāyanirodho vutto bhagavatā”ti. &lt;/div&gt;&lt;/div&gt;&lt;div class="q" id="p_9M_1581"&gt; &lt;div class="p"&gt;&lt;span class="pN"&gt;1581&lt;/span&gt;“‘Sakkāyanirodhagāminī paṭipadā sakkāyanirodhagāminī paṭipadā’ti, ayye, vuccati. Katamā nu kho, ayye, sakkāyanirodhagāminī paṭipadā vuttā bhagavatā”ti? &lt;/div&gt;&lt;/div&gt;&lt;div class="q" id="p_9M_1582"&gt; &lt;div class="p"&gt;&lt;span class="pN"&gt;1582&lt;/span&gt;“Ayameva kho, āvuso visākha, ariyo aṭṭhaṅgiko maggo sakkāyanirodhagāminī paṭipadā vuttā bhagavatā, seyyathidaṃ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. &lt;/div&gt;&lt;/div&gt;&lt;div class="q" id="p_9M_1583"&gt; &lt;div class="p"&gt;&lt;span class="pN"&gt;1583&lt;/span&gt;“Taññeva nu kho, ayye, upādānaṃ te pañcupādānakkhandhā udāhu aññatra pañcahupādānakkhandhehi upādānan”ti? “Na kho, āvuso visākha, taññeva upādānaṃ te pañcupādānakkhandhā, nāpi aññatra pañcahupādānakkhandhehi upādānaṃ. Yo kho, āvuso visākha, pañcasu upādānakkhandhesu chandarāgo taṃ tattha upādānan”ti. &lt;/div&gt;&lt;/div&gt;&lt;div class="q" id="p_9M_1584"&gt; &lt;div class="divNumber"&gt;461.&lt;/div&gt; &lt;div class="p"&gt;&lt;span class="pN"&gt;1584&lt;/span&gt;“Kathaṃ panāyye, sakkāyadiṭṭhi hotī”ti? “Idhāvuso visākha, assutavā puthujjano, ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto, rūpaṃ attato samanupassati, rūpavantaṃ vā attānaṃ, attani vā rūpaṃ, rūpasmiṃ vā attānaṃ. Vedanaṃ…pe…  saññaṃ…  saṅkhāre…  viññāṇaṃ attato samanupassati, viññāṇavantaṃ vā attānaṃ, attani vā viññāṇaṃ, viññāṇasmiṃ vā attānaṃ. Evaṃ kho, āvuso visākha, sakkāyadiṭṭhi hotī”ti. &lt;/div&gt;&lt;/div&gt;&lt;div class="q" id="p_9M_1585"&gt; &lt;div class="p"&gt;&lt;span class="pN"&gt;1585&lt;/span&gt;“Kathaṃ panāyye, sakkāyadiṭṭhi na hotī”ti? &lt;/div&gt;&lt;/div&gt;&lt;div class="q" id="p_9M_1586"&gt; &lt;div class="p"&gt;&lt;span class="pN"&gt;1586&lt;/span&gt;“Idhāvuso visākha, sutavā ariyasāvako, ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto, na rūpaṃ attato samanupassati, na rūpavantaṃ vā attānaṃ, na attani vā rūpaṃ, na rūpasmiṃ vā attānaṃ. Na vedanaṃ…pe…  na saññaṃ…  na saṅkhāre…pe…  na viññāṇaṃ attato samanupassati, na viññāṇavantaṃ vā attānaṃ, na attani vā viññāṇaṃ, na viññāṇasmiṃ vā attānaṃ. Evaṃ kho, āvuso visākha, sakkāyadiṭṭhi na hotī”ti. &lt;/div&gt;&lt;/div&gt;&lt;div class="q" id="p_9M_1587"&gt; &lt;div class="divNumber"&gt;462.&lt;/div&gt; &lt;div class="p"&gt;&lt;span class="pN"&gt;1587&lt;/span&gt;“Katamo panāyye, ariyo aṭṭhaṅgiko maggo”ti? &lt;/div&gt;&lt;/div&gt;&lt;div class="q" id="p_9M_1588"&gt; &lt;div class="p"&gt;&lt;span class="pN"&gt;1588&lt;/span&gt;“Ayameva kho, āvuso visākha, ariyo aṭṭhaṅgiko maggo, seyyathidaṃ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. &lt;/div&gt;&lt;/div&gt;&lt;div class="q" id="p_9M_1589"&gt; &lt;div class="p"&gt;&lt;span class="pN"&gt;1589&lt;/span&gt;“Ariyo panāyye, aṭṭhaṅgiko maggo saṅkhato udāhu asaṅkhato”ti? &lt;/div&gt;&lt;/div&gt;&lt;div class="q" id="p_9M_1590"&gt; &lt;div class="p"&gt;&lt;span class="pN"&gt;1590&lt;/span&gt;“Ariyo kho, āvuso visākha, aṭṭhaṅgiko maggo saṅkhato”ti. &lt;/div&gt;&lt;/div&gt;&lt;div class="q" id="p_9M_1591"&gt; &lt;div class="p"&gt;&lt;span class="pN"&gt;1591&lt;/span&gt;“Ariyena nu kho, ayye, aṭṭhaṅgikena maggena tayo khandhā saṅgahitā udāhu tīhi khandhehi ariyo aṭṭhaṅgiko maggo saṅgahito”ti? &lt;/div&gt;&lt;/div&gt;&lt;div class="q" id="p_9M_1592"&gt; &lt;div class="p"&gt;&lt;span class="pN"&gt;1592&lt;/span&gt;“Na kho, āvuso visākha, ariyena aṭṭhaṅgikena maggena tayo khandhā saṅgahitā; tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha, sammāvācā yo ca sammākammanto yo ca sammāājīvo ime dhammā sīlakkhandhe saṅgahitā. Yo ca sammāvāyāmo yā ca sammāsati yo ca sammāsamādhi ime dhammā samādhikkhandhe saṅgahitā. Yā ca sammādiṭṭhi yo ca sammāsaṅkappo, ime dhammā paññākkhandhe saṅgahitā”ti. &lt;/div&gt;&lt;/div&gt;&lt;div class="q" id="p_9M_1593"&gt; &lt;div class="p"&gt;&lt;span class="pN"&gt;1593&lt;/span&gt;“Katamo panāyye, samādhi, katame dhammā samādhinimittā, katame dhammā samādhiparikkhārā, katamā samādhibhāvanā”ti? &lt;/div&gt;&lt;/div&gt;&lt;div class="q" id="p_9M_1594"&gt; &lt;div class="p"&gt;&lt;span class="pN"&gt;1594&lt;/span&gt;“Yā kho, āvuso visākha, cittassa ekaggatā ayaṃ samādhi; cattāro satipaṭṭhānā samādhinimittā; cattāro sammappadhānā samādhiparikkhārā. Yā tesaṃyeva dhammānaṃ āsevanā bhāvanā bahulīkammaṃ, ayaṃ ettha samādhibhāvanā”ti. &lt;/div&gt;&lt;/div&gt;&lt;div class="q" id="p_9M_1595"&gt; &lt;div class="divNumber"&gt;463.&lt;/div&gt; &lt;div class="p"&gt;&lt;span class="pN"&gt;1595&lt;/span&gt;“Kati panāyye, saṅkhārā”ti? &lt;/div&gt;&lt;/div&gt;&lt;div class="q" id="p_9M_1596"&gt; &lt;div class="p"&gt;&lt;span class="pN"&gt;1596&lt;/span&gt;“Tayome, āvuso visākha, saṅkhārā—  kāyasaṅkhāro, vacīsaṅkhāro, cittasaṅkhāro”ti. &lt;/div&gt;&lt;/div&gt;&lt;div class="q" id="p_9M_1597"&gt; &lt;div class="p"&gt;&lt;span class="pN"&gt;1597&lt;/span&gt;“Katamo panāyye, kāyasaṅkhāro, katamo vacīsaṅkhāro, katamo cittasaṅkhāro”ti? &lt;/div&gt;&lt;/div&gt;&lt;div class="q" id="p_9M_1598"&gt; &lt;div class="p"&gt;&lt;span class="pN"&gt;1598&lt;/span&gt;“Assāsapassāsā kho, āvuso visākha, kāyasaṅkhāro, vitakkavicārā vacīsaṅkhāro, saññā ca vedanā ca cittasaṅkhāro”ti. &lt;/div&gt;&lt;/div&gt;&lt;div class="q" id="p_9M_1599"&gt; &lt;div class="p"&gt;&lt;span class="pN"&gt;1599&lt;/span&gt;“Kasmā panāyye, assāsapassāsā kāyasaṅkhāro, kasmā vitakkavicārā vacīsaṅkhāro, kasmā saññā ca vedanā ca cittasaṅkhāro”ti? &lt;/div&gt;&lt;/div&gt;&lt;div class="q" id="p_9M_1600"&gt; &lt;div class="p"&gt;&lt;span class="pN"&gt;1600&lt;/span&gt;“Assāsapassāsā kho, āvuso visākha, kāyikā ete dhammā kāyappaṭibaddhā, tasmā assāsapassāsā kāyasaṅkhāro. Pubbe kho, āvuso visākha, vitakketvā vicāretvā pacchā vācaṃ bhindati, tasmā vitakkavicārā vacīsaṅkhāro. Saññā ca vedanā ca cetasikā ete dhammā cittappaṭibaddhā, tasmā saññā ca vedanā ca cittasaṅkhāro”ti. &lt;/div&gt;&lt;/div&gt;&lt;div class="q" id="p_9M_1601"&gt; &lt;div class="divNumber"&gt;464.&lt;/div&gt; &lt;div class="p"&gt;&lt;span class="pN"&gt;1601&lt;/span&gt;“Kathaṃ panāyye, saññāvedayitanirodhasamāpatti hotī”ti? &lt;/div&gt;&lt;/div&gt;&lt;div class="q" id="p_9M_1602"&gt; &lt;div class="p"&gt;&lt;span class="pN"&gt;1602&lt;/span&gt;“Na kho, āvuso visākha, saññāvedayitanirodhaṃ samāpajjantassa bhikkhuno evaṃ hoti—  ‘ahaṃ saññāvedayitanirodhaṃ samāpajjissan’ti vā, ‘ahaṃ saññāvedayitanirodhaṃ samāpajjāmī’ti vā, ‘ahaṃ saññāvedayitanirodhaṃ samāpanno’ti vā. Atha khvāssa pubbeva tathā cittaṃ bhāvitaṃ hoti yaṃ taṃ tathattāya upanetī”ti. &lt;/div&gt;&lt;/div&gt;&lt;div class="q" id="p_9M_1603"&gt; &lt;div class="p"&gt;&lt;span class="pN"&gt;1603&lt;/span&gt;“Saññāvedayitanirodhaṃ samāpajjantassa panāyye, bhikkhuno katame dhammā paṭhamaṃ nirujjhanti—  yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? &lt;/div&gt;&lt;/div&gt;&lt;div class="q" id="p_9M_1604"&gt; &lt;div class="p"&gt;&lt;span class="pN"&gt;1604&lt;/span&gt;“Saññāvedayitanirodhaṃ samāpajjantassa kho, āvuso visākha, bhikkhuno paṭhamaṃ nirujjhati vacīsaṅkhāro, tato kāyasaṅkhāro, tato cittasaṅkhāro”ti. &lt;/div&gt;&lt;/div&gt;&lt;div class="q" id="p_9M_1605"&gt; &lt;div class="p"&gt;&lt;span class="pN"&gt;1605&lt;/span&gt;“Kathaṃ panāyye, saññāvedayitanirodhasamāpattiyā vuṭṭhānaṃ hotī”ti? &lt;/div&gt;&lt;/div&gt;&lt;div class="q" id="p_9M_1606"&gt; &lt;div class="p"&gt;&lt;span class="pN"&gt;1606&lt;/span&gt;“Na kho, āvuso visākha, saññāvedayitanirodhasamāpattiyā vuṭṭhahantassa bhikkhuno evaṃ hoti—  ‘ahaṃ saññāvedayitanirodhasamāpattiyā vuṭṭhahissan’ti vā, ‘ahaṃ saññāvedayitanirodhasamāpattiyā vuṭṭhahāmī’ti vā, ‘ahaṃ saññāvedayitanirodhasamāpattiyā vuṭṭhito’ti vā. Atha khvāssa pubbeva tathā cittaṃ bhāvitaṃ hoti yaṃ taṃ tathattāya upanetī”ti. &lt;/div&gt;&lt;/div&gt;&lt;div class="q" id="p_9M_1607"&gt; &lt;div class="p"&gt;&lt;span class="pN"&gt;1607&lt;/span&gt;“Saññāvedayitanirodhasamāpattiyā vuṭṭhahantassa panāyye, bhikkhuno katame dhammā paṭhamaṃ uppajjanti—  yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? &lt;/div&gt;&lt;/div&gt;&lt;div class="q" id="p_9M_1608"&gt; &lt;div class="p"&gt;&lt;span class="pN"&gt;1608&lt;/span&gt;“Saññāvedayitanirodhasamāpattiyā vuṭṭhahantassa kho, āvuso visākha, bhikkhuno paṭhamaṃ uppajjati cittasaṅkhāro, tato kāyasaṅkhāro, tato vacīsaṅkhāro”ti. &lt;/div&gt;&lt;/div&gt;&lt;div class="q" id="p_9M_1609"&gt; &lt;div class="p"&gt;&lt;span class="pN"&gt;1609&lt;/span&gt;“Saññāvedayitanirodhasamāpattiyā vuṭṭhitaṃ panāyye, bhikkhuṃ kati phassā phusantī”ti? &lt;/div&gt;&lt;/div&gt;&lt;div class="q" id="p_9M_1610"&gt; &lt;div class="p"&gt;&lt;span class="pN"&gt;1610&lt;/span&gt;“Saññāvedayitanirodhasamāpattiyā vuṭṭhitaṃ kho, āvuso visākha, bhikkhuṃ tayo phassā phusanti—  suññato phasso, animitto phasso, appaṇihito phasso”ti. &lt;/div&gt;&lt;/div&gt;&lt;div class="q" id="p_9M_1611"&gt; &lt;div class="p"&gt;&lt;span class="pN"&gt;1611&lt;/span&gt;“Saññāvedayitanirodhasamāpattiyā vuṭṭhitassa panāyye, bhikkhuno kiṃninnaṃ cittaṃ hoti kiṃpoṇaṃ kiṃpabbhāran”ti? &lt;/div&gt;&lt;/div&gt;&lt;div class="q" id="p_9M_1612"&gt; &lt;div class="p"&gt;&lt;span class="pN"&gt;1612&lt;/span&gt;“Saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṃ cittaṃ hoti, vivekapoṇaṃ vivekapabbhāran”ti. &lt;/div&gt;&lt;/div&gt;&lt;div class="q" id="p_9M_1613"&gt; &lt;div class="divNumber"&gt;465.&lt;/div&gt; &lt;div class="p"&gt;&lt;span class="pN"&gt;1613&lt;/span&gt;“Kati panāyye, vedanā”ti? &lt;/div&gt;&lt;/div&gt;&lt;div class="q" id="p_9M_1614"&gt; &lt;div class="p"&gt;&lt;span class="pN"&gt;1614&lt;/span&gt;“Tisso kho imā, āvuso visākha, vedanā—  sukhā vedanā, dukkhā vedanā, adukkhamasukhā vedanā”ti. &lt;/div&gt;&lt;/div&gt;&lt;div class="q" id="p_9M_1615"&gt; &lt;div class="p"&gt;&lt;span class="pN"&gt;1615&lt;/span&gt;“Katamā panāyye, sukhā vedanā, katamā dukkhā vedanā, katamā adukkhamasukhā vedanā”ti? &lt;/div&gt;&lt;/div&gt;&lt;div class="q" id="p_9M_1616"&gt; &lt;div class="p"&gt;&lt;span class="pN"&gt;1616&lt;/span&gt;“Yaṃ kho, āvuso visākha, kāyikaṃ vā cetasikaṃ vā sukhaṃ sātaṃ vedayitaṃ—  ayaṃ sukhā vedanā. Yaṃ kho, āvuso visākha, kāyikaṃ vā cetasikaṃ vā dukkhaṃ asātaṃ vedayitaṃ—  ayaṃ dukkhā vedanā. Yaṃ kho, āvuso visākha, kāyikaṃ vā cetasikaṃ vā neva sātaṃ nāsātaṃ vedayitaṃ—  ayaṃ adukkhamasukhā vedanā”ti. &lt;/div&gt;&lt;/div&gt;&lt;div class="q" id="p_9M_1617"&gt; &lt;div class="p"&gt;&lt;span class="pN"&gt;1617&lt;/span&gt;“Sukhā panāyye, vedanā kiṃsukhā kiṃdukkhā, dukkhā vedanā kiṃsukhā kiṃdukkhā, adukkhamasukhā vedanā kiṃsukhā kiṃdukkhā”ti? &lt;/div&gt;&lt;/div&gt;&lt;div class="q" id="p_9M_1618"&gt; &lt;div class="p"&gt;&lt;span class="pN"&gt;1618&lt;/span&gt;“Sukhā kho, āvuso visākha, vedanā ṭhitisukhā vipariṇāmadukkhā; dukkhā vedanā ṭhitidukkhā vipariṇāmasukhā; adukkhamasukhā vedanā ñāṇasukhā aññāṇadukkhā”ti. &lt;/div&gt;&lt;/div&gt;&lt;div class="q" id="p_9M_1619"&gt; &lt;div class="p"&gt;&lt;span class="pN"&gt;1619&lt;/span&gt;“Sukhāya panāyye, vedanāya kiṃ anusayo anuseti, dukkhāya vedanāya kiṃ anusayo anuseti, adukkhamasukhāya vedanāya kiṃ anusayo anusetī”ti? &lt;/div&gt;&lt;/div&gt;&lt;div class="q" id="p_9M_1620"&gt; &lt;div class="p"&gt;&lt;span class="pN"&gt;1620&lt;/span&gt;“Sukhāya kho, āvuso visākha, vedanāya rāgānusayo anuseti, dukkhāya vedanāya paṭighānusayo anuseti, adukkhamasukhāya vedanāya avijjānusayo anusetī”ti. &lt;/div&gt;&lt;/div&gt;&lt;div class="q" id="p_9M_1621"&gt; &lt;div class="p"&gt;&lt;span class="pN"&gt;1621&lt;/span&gt;“Sabbāya nu kho, ayye, sukhāya vedanāya rāgānusayo anuseti, sabbāya dukkhāya vedanāya paṭighānusayo anuseti, sabbāya adukkhamasukhāya vedanāya avijjānusayo anusetī”ti? &lt;/div&gt;&lt;/div&gt;&lt;div class="q" id="p_9M_1622"&gt; &lt;div class="p"&gt;&lt;span class="pN"&gt;1622&lt;/span&gt;“Na kho, āvuso visākha, sabbāya sukhāya vedanāya rāgānusayo anuseti, na sabbāya dukkhāya vedanāya paṭighānusayo anuseti, na sabbāya adukkhamasukhāya vedanāya avijjānusayo anusetī”ti. &lt;/div&gt;&lt;/div&gt;&lt;div class="q" id="p_9M_1623"&gt; &lt;div class="p"&gt;&lt;span class="pN"&gt;1623&lt;/span&gt;“Sukhāya panāyye, vedanāya kiṃ pahātabbaṃ, dukkhāya vedanāya kiṃ pahātabbaṃ, adukkhamasukhāya vedanāya kiṃ pahātabban”ti? &lt;/div&gt;&lt;/div&gt;&lt;div class="q" id="p_9M_1624"&gt; &lt;div class="p"&gt;&lt;span class="pN"&gt;1624&lt;/span&gt;“Sukhāya kho, āvuso visākha, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo”ti. &lt;/div&gt;&lt;/div&gt;&lt;div class="q" id="p_9M_1625"&gt; &lt;div class="p"&gt;&lt;span class="pN"&gt;1625&lt;/span&gt;“Sabbāya nu kho, ayye, sukhāya vedanāya rāgānusayo pahātabbo, sabbāya dukkhāya vedanāya paṭighānusayo pahātabbo, sabbāya adukkhamasukhāya vedanāya avijjānusayo pahātabbo”ti? &lt;/div&gt;&lt;/div&gt;&lt;div class="q" id="p_9M_1626"&gt; &lt;div class="p"&gt;&lt;span class="pN"&gt;1626&lt;/span&gt;“Na kho, āvuso visākha, sabbāya sukhāya vedanāya rāgānusayo pahātabbo, na sabbāya dukkhāya vedanāya paṭighānusayo pahātabbo, na sabbāya adukkhamasukhāya vedanāya avijjānusayo pahātabbo. Idhāvuso visākha, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Rāgaṃ tena pajahati, na tattha rāgānusayo anuseti. Idhāvuso visākha, bhikkhu iti paṭisañcikkhati—  ‘kudāssu nāmāhaṃ tadāyatanaṃ upasampajja viharissāmi yadariyā etarahi āyatanaṃ upasampajja viharantī’ti? Iti anuttaresu vimokkhesu pihaṃ upaṭṭhāpayato uppajjati pihāppaccayā domanassaṃ. Paṭighaṃ tena pajahati, na tattha paṭighānusayo anuseti. Idhāvuso visākha, bhikkhu sukhassa ca pahānā, dukkhassa ca pahānā, pubbeva somanassadomanassānaṃ atthaṅgamā, adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Avijjaṃ tena pajahati, na tattha avijjānusayo anusetī”ti. &lt;/div&gt;&lt;/div&gt;&lt;div class="q" id="p_9M_1627"&gt; &lt;div class="divNumber"&gt;466.&lt;/div&gt; &lt;div class="p"&gt;&lt;span class="pN"&gt;1627&lt;/span&gt;“Sukhāya panāyye, vedanāya kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1628"&gt; &lt;div class="p"&gt;&lt;span class="pN"&gt;1628&lt;/span&gt;“Sukhāya kho, āvuso visākha, vedanāya dukkhā vedanā paṭibhāgo”ti. &lt;/div&gt;&lt;/div&gt;&lt;div class="q" id="p_9M_1629"&gt; &lt;div class="p"&gt;&lt;span class="pN"&gt;1629&lt;/span&gt;“Dukkhāya pannāyye, vedanāya kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1630"&gt; &lt;div class="p"&gt;&lt;span class="pN"&gt;1630&lt;/span&gt;“Dukkhāya kho, āvuso visākha, vedanāya sukhā vedanā paṭibhāgo”ti. &lt;/div&gt;&lt;/div&gt;&lt;div class="q" id="p_9M_1631"&gt; &lt;div class="p"&gt;&lt;span class="pN"&gt;1631&lt;/span&gt;“Adukkhamasukhāya panāyye, vedanāya kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1632"&gt; &lt;div class="p"&gt;&lt;span class="pN"&gt;1632&lt;/span&gt;“Adukkhamasukhāya kho, āvuso visākha, vedanāya avijjā paṭibhāgo”ti. &lt;/div&gt;&lt;/div&gt;&lt;div class="q" id="p_9M_1633"&gt; &lt;div class="p"&gt;&lt;span class="pN"&gt;1633&lt;/span&gt;“Avijjāya panāyye, kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1634"&gt; &lt;div class="p"&gt;&lt;span class="pN"&gt;1634&lt;/span&gt;“Avijjāya kho, āvuso visākha, vijjā paṭibhāgo”ti. &lt;/div&gt;&lt;/div&gt;&lt;div class="q" id="p_9M_1635"&gt; &lt;div class="p"&gt;&lt;span class="pN"&gt;1635&lt;/span&gt;“Vijjāya panāyye, kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1636"&gt; &lt;div class="p"&gt;&lt;span class="pN"&gt;1636&lt;/span&gt;“Vijjāya kho, āvuso visākha, vimutti paṭibhāgo”ti. &lt;/div&gt;&lt;/div&gt;&lt;div class="q" id="p_9M_1637"&gt; &lt;div class="p"&gt;&lt;span class="pN"&gt;1637&lt;/span&gt;“Vimuttiyā panāyye, kiṃ paṭibhāgo”ti? &lt;/div&gt;&lt;/div&gt;&lt;div class="q" id="p_9M_1638"&gt; &lt;div class="p"&gt;&lt;span class="pN"&gt;1638&lt;/span&gt;“Vimuttiyā kho, āvuso visākha, nibbānaṃ paṭibhāgo”ti. &lt;/div&gt;&lt;/div&gt;&lt;div class="q" id="p_9M_1639"&gt; &lt;div class="p"&gt;&lt;span class="pN"&gt;1639&lt;/span&gt;“Nibbānassa panāyye, kiṃ paṭibhāgo”ti? “Accayāsi, āvuso visākha, pañhaṃ, nāsakkhi pañhānaṃ pariyantaṃ gahetuṃ. Nibbānogadhañhi, āvuso visākha, brahmacariyaṃ, nibbānaparāyanaṃ nibbānapariyosānaṃ. Ākaṅkhamāno ca tvaṃ, āvuso visākha, bhagavantaṃ upasaṅkamitvā etamatthaṃ puccheyyāsi, yathā ca te bhagavā byākaroti tathā naṃ dhāreyyāsī”ti. &lt;/div&gt;&lt;/div&gt;&lt;div class="q" id="p_9M_1640"&gt; &lt;div class="divNumber"&gt;467.&lt;/div&gt; &lt;div class="p"&gt;&lt;span class="pN"&gt;1640&lt;/span&gt;Atha kho visākho upāsako dhammadinnāya bhikkhuniyā bhāsitaṃ abhinanditvā anumoditvā uṭṭhāyāsanā dhammadinnaṃ bhikkhuniṃ abhivādetvā padakkhiṇaṃ katvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho visākho upāsako yāvatako ahosi dhammadinnāya bhikkhuniyā saddhiṃ kathāsallāpo taṃ sabbaṃ bhagavato ārocesi. Evaṃ vutte, bhagavā visākhaṃ upāsakaṃ etadavoca—  “paṇḍitā, visākha, dhammadinnā bhikkhunī, mahāpaññā, visākha, dhammadinnā bhikkhunī. Mañcepi tvaṃ, visākha, etamatthaṃ puccheyyāsi, ahampi taṃ evamevaṃ byākareyyaṃ, yathā taṃ dhammadinnāya bhikkhuniyā byākataṃ. Eso cevetassa attho. Evañca naṃ dhārehī”ti. &lt;/div&gt;&lt;/div&gt;&lt;div class="q" id="p_9M_1641"&gt; &lt;div class="p"&gt;&lt;span class="pN"&gt;1641&lt;/span&gt;Idamavoca bhagavā. Attamano visākho upāsako bhagavato bhāsitaṃ abhinandīti. &lt;/div&gt;&lt;/div&gt;&lt;div class="CENTER" id="p_9M_1642"&gt;&lt;span class="pN"&gt;1642&lt;/span&gt;Cūḷavedallasuttaṃ niṭṭhitaṃ catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272577" title="Go to previous page"&gt;&amp;lt;&amp;lt; 5.3 Mahāvedallasutta&lt;/a&gt;&lt;a href="javascript:void(0)" onclick="upP()" id="upL" name="271684" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272579" title="Go to next page"&gt;5.5 Cūḷadhammasamādānasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
