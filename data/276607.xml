<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.3"&gt;2.3 Nissaggiyakaṇḍa&lt;/a&gt; » &lt;a href="/tipitaka/2V/2/2.3/2.3.1"&gt;2.3.1 Pattavagga&lt;/a&gt;&lt;/div&gt;&lt;div class="i"&gt;2.3.1.1 Pattasannicayasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Pattasannicayasikkhāpada&lt;/div&gt;&lt;div class="CENTER" id="p_2V_2424"&gt;&lt;span class="pN"&gt;2424&lt;/span&gt;Ime kho panāyyāyo tiṃsa nissaggiyā pācittiyā&lt;br /&gt; dhammā uddesaṃ āgacchanti.&lt;/div&gt;&lt;div class="q" id="p_2V_2425"&gt; &lt;div class="divNumber"&gt;733.&lt;/div&gt; &lt;div class="p"&gt;&lt;span class="pN"&gt;2425&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo bahū patte sannicayaṃ karonti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo bahū patte sannicayaṃ karissanti, pattavāṇijjaṃ vā bhikkhuniyo karissanti, āmattikāpaṇaṃ vā pasāressantī”ti. &lt;/div&gt;&lt;/div&gt;&lt;div class="q" id="p_2V_2426"&gt; &lt;div class="p"&gt;&lt;span class="pN"&gt;2426&lt;/span&gt;Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo pattasannicayaṃ karissantī”ti…pe…  “saccaṃ kira, bhikkhave, chabbaggiyā bhikkhuniyo pattasannicayaṃ karontī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo pattasannicayaṃ karissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2427"&gt; &lt;div class="divNumber"&gt;734.&lt;/div&gt; &lt;div class="p"&gt;&lt;span class="pN"&gt;2427&lt;/span&gt;&lt;span class="bold"&gt;“Yā pana bhikkhunī pattasannicayaṃ kareyya&lt;/span&gt;, &lt;span class="bold"&gt;nissaggiyaṃ pācittiyan”&lt;/span&gt;ti. (&lt;span class="italic"&gt;1&lt;/span&gt;:&lt;span class="bold"&gt;26&lt;/span&gt;) &lt;/div&gt;&lt;/div&gt;&lt;div class="q" id="p_2V_2428"&gt; &lt;div class="divNumber"&gt;735.&lt;/div&gt; &lt;div class="p"&gt;&lt;span class="pN"&gt;2428&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2429"&gt; &lt;div class="p"&gt;&lt;span class="pN"&gt;2429&lt;/span&gt;&lt;span class="bold"&gt;Patto&lt;/span&gt; nāma dve pattā—  ayopatto, mattikāpatto. Tayo pattassa vaṇṇā—  ukkaṭṭho patto, majjhimo patto, omako patto. &lt;span class="bold"&gt;Ukkaṭṭho&lt;/span&gt; &lt;span class="bold"&gt;nāma&lt;/span&gt; &lt;span class="bold"&gt;patto&lt;/span&gt; aḍḍhāḷhakodanaṃ gaṇhāti catubhāgaṃ khādanaṃ tadupiyaṃ byañjanaṃ. &lt;span class="bold"&gt;Majjhimo nāma&lt;/span&gt; &lt;span class="bold"&gt;patto&lt;/span&gt; nāḷikodanaṃ gaṇhāti catubhāgaṃ khādanaṃ tadupiyaṃ byañjanaṃ. &lt;span class="bold"&gt;Omako nāma&lt;/span&gt; &lt;span class="bold"&gt;patto&lt;/span&gt; patthodanaṃ gaṇhāti catubhāgaṃ khādanaṃ tadupiyaṃ byañjanaṃ. Tato ukkaṭṭho apatto omako apatto. &lt;/div&gt;&lt;/div&gt;&lt;div class="q" id="p_2V_2430"&gt; &lt;div class="p"&gt;&lt;span class="pN"&gt;2430&lt;/span&gt;&lt;span class="bold"&gt;Sannicayaṃ kareyyā&lt;/span&gt;ti anadhiṭṭhito avikappito. &lt;/div&gt;&lt;/div&gt;&lt;div class="q" id="p_2V_2431"&gt; &lt;div class="p"&gt;&lt;span class="pN"&gt;2431&lt;/span&gt;&lt;span class="bold"&gt;Nissaggiyo hotī&lt;/span&gt;ti saha aruṇuggamanā nissaggiyo hoti. Nissajjitabbo saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbo. Tāya bhikkhuniyā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  “ayaṃ me, ayye, patto rattātikkanto nissaggiyo, imāhaṃ saṃghassa nissajjāmī”ti. Nissajjitvā āpatti desetabbā. Byattāya bhikkhuniyā paṭibalāya āpatti paṭiggahetabbā. Nissaṭṭhapatto dātabbo—  &lt;/div&gt;&lt;/div&gt;&lt;div class="q" id="p_2V_2432"&gt; &lt;div class="p"&gt;&lt;span class="pN"&gt;2432&lt;/span&gt;“Suṇātu me, ayye, saṃgho. Ayaṃ patto itthannāmāya bhikkhuniyā nissaggiyo saṃghassa nissaṭṭho. Yadi saṃghassa pattakallaṃ, saṃgho imaṃ pattaṃ itthannāmāya bhikkhuniyā dadeyyā”ti. &lt;/div&gt;&lt;/div&gt;&lt;div class="q" id="p_2V_2433"&gt; &lt;div class="p"&gt;&lt;span class="pN"&gt;2433&lt;/span&gt;Tāya bhikkhuniyā sambahulā bhikkhuniyo upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassu vacanīyā—  “ayaṃ me, ayyāyo, patto rattātikkanto nissaggiyo, imāhaṃ ayyānaṃ nissajjāmī”ti. Nissajjitvā āpatti desetabbā. Byattāya bhikkhuniyā paṭibalāya āpatti paṭiggahetabbā. Nissaṭṭhapatto dātabbo—  &lt;/div&gt;&lt;/div&gt;&lt;div class="q" id="p_2V_2434"&gt; &lt;div class="p"&gt;&lt;span class="pN"&gt;2434&lt;/span&gt;“Suṇantu me, ayyāyo. Ayaṃ patto itthannāmāya bhikkhuniyā nissaggiyo ayyānaṃ nissaṭṭho. Yadi ayyānaṃ pattakallaṃ, ayyāyo, imaṃ pattaṃ itthannāmāya bhikkhuniyā dadeyyun”ti. &lt;/div&gt;&lt;/div&gt;&lt;div class="q" id="p_2V_2435"&gt; &lt;div class="p"&gt;&lt;span class="pN"&gt;2435&lt;/span&gt;Tāya bhikkhuniyā ekaṃ bhikkhuniṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyā—  “ayaṃ me, ayye, patto rattātikkanto nissaggiyo. Imāhaṃ ayyāya nissajjāmī”ti. Nissajjitvā āpatti desetabbā. Tāya bhikkhuniyā āpatti paṭiggahetabbā. Nissaṭṭhapatto dātabbo—  “imaṃ pattaṃ ayyāya dammī”ti. &lt;/div&gt;&lt;/div&gt;&lt;div class="q" id="p_2V_2436"&gt; &lt;div class="divNumber"&gt;736.&lt;/div&gt; &lt;div class="p"&gt;&lt;span class="pN"&gt;2436&lt;/span&gt;Rattātikkante atikkantasaññā, nissaggiyaṃ pācittiyaṃ. Rattātikkante vematikā, nissaggiyaṃ pācittiyaṃ. Rattātikkante anatikkantasaññā, nissaggiyaṃ pācittiyaṃ. Anadhiṭṭhite adhiṭṭhitasaññā, nissaggiyaṃ pācittiyaṃ. Avikappite vikappitasaññā, nissaggiyaṃ pācittiyaṃ. Avissajjite vissajjitasaññā, nissaggiyaṃ pācittiyaṃ. Anaṭṭhe naṭṭhasaññā…  avinaṭṭhe vinaṭṭhasaññā…  abhinne bhinnasaññā…  avilutte viluttasaññā, nissaggiyaṃ pācittiyaṃ. &lt;/div&gt;&lt;/div&gt;&lt;div class="q" id="p_2V_2437"&gt; &lt;div class="p"&gt;&lt;span class="pN"&gt;2437&lt;/span&gt;Nissaggiyaṃ pattaṃ anissajjitvā paribhuñjati, āpatti dukkaṭassa. Rattānatikkante atikkantasaññā, āpatti dukkaṭassa. Rattānatikkante vematikā, āpatti dukkaṭassa. Rattānatikkante anatikkantasaññā anāpatti. &lt;/div&gt;&lt;/div&gt;&lt;div class="q" id="p_2V_2438"&gt; &lt;div class="divNumber"&gt;737.&lt;/div&gt; &lt;div class="p"&gt;&lt;span class="pN"&gt;2438&lt;/span&gt;Anāpatti—  antoaruṇe adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṃ gaṇhanti, ummattikāya, ādikammikāyāti. &lt;/div&gt;&lt;/div&gt;&lt;div class="q" id="p_2V_2439"&gt; &lt;div class="p"&gt;&lt;span class="pN"&gt;2439&lt;/span&gt;Tena kho pana samayena chabbaggiyā bhikkhuniyo nissaṭṭhapattaṃ na denti. Bhagavato etamatthaṃ ārocesuṃ. “Na, bhikkhave, nissaṭṭhapatto na dātabbo. Yā na dadeyya, āpatti dukkaṭassā”ti. &lt;/div&gt;&lt;/div&gt;&lt;div class="CENTER" id="p_2V_2440"&gt;&lt;span class="pN"&gt;2440&lt;/span&gt;Paṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273282" title="Go to previous page"&gt;&amp;lt;&amp;lt; 2.3.1 Pattavagga&lt;/a&gt;&lt;a href="javascript:void(0)" onclick="upP()" id="upL" name="273282" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276608" title="Go to next page"&gt;2.3.1.2 Akālacīvarabhājanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
