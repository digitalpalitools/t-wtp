<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/6"&gt;6 Paṭiccasamuppādavibhaṅga&lt;/a&gt;&lt;/div&gt;&lt;div class="i"&gt;6.1 Suttantabhājanīya&lt;/div&gt;&lt;div class=h&gt;Paṭiccasamuppādavibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class="q" id="p_30Vbh_941"&gt; &lt;div class="divNumber"&gt;225.&lt;/div&gt; &lt;div class="p"&gt;&lt;span class="pN"&gt;941&lt;/span&gt;Avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. &lt;/div&gt;&lt;/div&gt;&lt;div class="q" id="p_30Vbh_942"&gt; &lt;div class="divNumber"&gt;226.&lt;/div&gt; &lt;div class="p"&gt;&lt;span class="pN"&gt;942&lt;/span&gt;Tattha katamā avijjā? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ—  ayaṃ vuccati “avijjā”. &lt;/div&gt;&lt;/div&gt;&lt;div class="q" id="p_30Vbh_943"&gt; &lt;div class="p"&gt;&lt;span class="pN"&gt;943&lt;/span&gt;Tattha katame avijjāpaccayā saṅkhārā? Puññābhisaṅkhāro, apuññābhisaṅkhāro, āneñjābhisaṅkhāro, kāyasaṅkhāro, vacīsaṅkhāro, cittasaṅkhāro. &lt;/div&gt;&lt;/div&gt;&lt;div class="q" id="p_30Vbh_944"&gt; &lt;div class="p"&gt;&lt;span class="pN"&gt;944&lt;/span&gt;Tattha katamo puññābhisaṅkhāro? Kusalā cetanā kāmāvacarā rūpāvacarā dānamayā sīlamayā bhāvanāmayā—  ayaṃ vuccati “puññābhisaṅkhāro”. &lt;/div&gt;&lt;/div&gt;&lt;div class="q" id="p_30Vbh_945"&gt; &lt;div class="p"&gt;&lt;span class="pN"&gt;945&lt;/span&gt;Tattha katamo apuññābhisaṅkhāro? Akusalā cetanā kāmāvacarā—  ayaṃ vuccati “apuññābhisaṅkhāro”. &lt;/div&gt;&lt;/div&gt;&lt;div class="q" id="p_30Vbh_946"&gt; &lt;div class="p"&gt;&lt;span class="pN"&gt;946&lt;/span&gt;Tattha katamo āneñjābhisaṅkhāro? Kusalā cetanā arūpāvacarā—  ayaṃ vuccati “āneñjābhisaṅkhāro”. &lt;/div&gt;&lt;/div&gt;&lt;div class="q" id="p_30Vbh_947"&gt; &lt;div class="p"&gt;&lt;span class="pN"&gt;947&lt;/span&gt;Tattha katamo kāyasaṅkhāro? Kāyasañcetanā kāyasaṅkhāro, vacīsañcetanā vacīsaṅkhāro, manosañcetanā cittasaṅkhāro. Ime vuccanti “avijjāpaccayā saṅkhārā”. &lt;/div&gt;&lt;/div&gt;&lt;div class="q" id="p_30Vbh_948"&gt; &lt;div class="divNumber"&gt;227.&lt;/div&gt; &lt;div class="p"&gt;&lt;span class="pN"&gt;948&lt;/span&gt;Tattha katamaṃ saṅkhārapaccayā viññāṇaṃ? Cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ—  idaṃ vuccati “saṅkhārapaccayā viññāṇaṃ”. &lt;/div&gt;&lt;/div&gt;&lt;div class="q" id="p_30Vbh_949"&gt; &lt;div class="divNumber"&gt;228.&lt;/div&gt; &lt;div class="p"&gt;&lt;span class="pN"&gt;949&lt;/span&gt;Tattha katamaṃ viññāṇapaccayā nāmarūpaṃ? Atthi nāmaṃ, atthi rūpaṃ. Tattha katamaṃ nāmaṃ? Vedanākkhandho, saññākkhandho, saṅkhārakkhandho—  idaṃ vuccati “nāmaṃ”. Tattha katamaṃ rūpaṃ? Cattāro mahābhūtā, catunnañca mahābhūtānaṃ upādāyarūpaṃ—  idaṃ vuccati “rūpaṃ”. Iti idañca nāmaṃ, idañca rūpaṃ. Idaṃ vuccati “viññāṇapaccayā nāmarūpaṃ”. &lt;/div&gt;&lt;/div&gt;&lt;div class="q" id="p_30Vbh_950"&gt; &lt;div class="divNumber"&gt;229.&lt;/div&gt; &lt;div class="p"&gt;&lt;span class="pN"&gt;950&lt;/span&gt;Tattha katamaṃ nāmarūpapaccayā saḷāyatanaṃ? Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ—  idaṃ vuccati “nāmarūpapaccayā saḷāyatanaṃ”. &lt;/div&gt;&lt;/div&gt;&lt;div class="q" id="p_30Vbh_951"&gt; &lt;div class="divNumber"&gt;230.&lt;/div&gt; &lt;div class="p"&gt;&lt;span class="pN"&gt;951&lt;/span&gt;Tattha katamo saḷāyatanapaccayā phasso? Cakkhusamphasso sotasamphasso ghānasamphasso jivhāsamphasso kāyasamphasso manosamphasso—  ayaṃ vuccati “saḷāyatanapaccayā phasso”. &lt;/div&gt;&lt;/div&gt;&lt;div class="q" id="p_30Vbh_952"&gt; &lt;div class="divNumber"&gt;231.&lt;/div&gt; &lt;div class="p"&gt;&lt;span class="pN"&gt;952&lt;/span&gt;Tattha katamā phassapaccayā vedanā? Cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā—  ayaṃ vuccati “phassapaccayā vedanā”. &lt;/div&gt;&lt;/div&gt;&lt;div class="q" id="p_30Vbh_953"&gt; &lt;div class="divNumber"&gt;232.&lt;/div&gt; &lt;div class="p"&gt;&lt;span class="pN"&gt;953&lt;/span&gt;Tattha katamā vedanāpaccayā taṇhā? Rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā—  ayaṃ vuccati “vedanāpaccayā taṇhā”. &lt;/div&gt;&lt;/div&gt;&lt;div class="q" id="p_30Vbh_954"&gt; &lt;div class="divNumber"&gt;233.&lt;/div&gt; &lt;div class="p"&gt;&lt;span class="pN"&gt;954&lt;/span&gt;Tattha katamaṃ taṇhāpaccayā upādānaṃ? Kāmupādānaṃ, diṭṭhupādānaṃ, sīlabbatupādānaṃ, attavādupādānaṃ—  idaṃ vuccati “taṇhāpaccayā upādānaṃ”. &lt;/div&gt;&lt;/div&gt;&lt;div class="q" id="p_30Vbh_955"&gt; &lt;div class="divNumber"&gt;234.&lt;/div&gt; &lt;div class="p"&gt;&lt;span class="pN"&gt;955&lt;/span&gt;Tattha katamo upādānapaccayā bhavo? Bhavo duvidhena—  atthi kammabhavo, atthi upapattibhavo. Tattha katamo kammabhavo? Puññābhisaṅkhāro, apuññābhisaṅkhāro, āneñjābhisaṅkhāro—  ayaṃ vuccati “kammabhavo”. Sabbampi bhavagāmikammaṃ kammabhavo. &lt;/div&gt;&lt;/div&gt;&lt;div class="q" id="p_30Vbh_956"&gt; &lt;div class="p"&gt;&lt;span class="pN"&gt;956&lt;/span&gt;Tattha katamo upapattibhavo? Kāmabhavo, rūpabhavo, arūpabhavo, saññābhavo, asaññābhavo, nevasaññānāsaññābhavo, ekavokārabhavo, catuvokārabhavo, pañcavokārabhavo—  ayaṃ vuccati “upapattibhavo”. Ayaṃ vuccati “upādānapaccayā bhavo”. &lt;/div&gt;&lt;/div&gt;&lt;div class="q" id="p_30Vbh_957"&gt; &lt;div class="divNumber"&gt;235.&lt;/div&gt; &lt;div class="p"&gt;&lt;span class="pN"&gt;957&lt;/span&gt;Tattha katamā bhavapaccayā jāti? Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti, khandhānaṃ pātubhāvo, āyatanānaṃ paṭilābho—  ayaṃ vuccati “bhavapaccayā jāti”. &lt;/div&gt;&lt;/div&gt;&lt;div class="q" id="p_30Vbh_958"&gt; &lt;div class="divNumber"&gt;236.&lt;/div&gt; &lt;div class="p"&gt;&lt;span class="pN"&gt;958&lt;/span&gt;Tattha katamaṃ jātipaccayā jarāmaraṇaṃ? Atthi jarā, atthi maraṇaṃ. Tattha katamā jarā? Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko—  ayaṃ vuccati “jarā”. &lt;/div&gt;&lt;/div&gt;&lt;div class="q" id="p_30Vbh_959"&gt; &lt;div class="p"&gt;&lt;span class="pN"&gt;959&lt;/span&gt;Tattha katamaṃ maraṇaṃ? Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālakiriyā khandhānaṃ bhedo kaḷevarassa nikkhepo jīvitindriyassupacchedo—  idaṃ vuccati “maraṇaṃ”. Iti ayañca jarā, idañca maraṇaṃ. Idaṃ vuccati “jātipaccayā jarāmaraṇaṃ”. &lt;/div&gt;&lt;/div&gt;&lt;div class="q" id="p_30Vbh_960"&gt; &lt;div class="divNumber"&gt;237.&lt;/div&gt; &lt;div class="p"&gt;&lt;span class="pN"&gt;960&lt;/span&gt;Tattha katamo soko? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa soko socanā socitattaṃ antosoko antoparisoko cetaso parijjhāyanā domanassaṃ sokasallaṃ—  ayaṃ vuccati “soko”. &lt;/div&gt;&lt;/div&gt;&lt;div class="q" id="p_30Vbh_961"&gt; &lt;div class="divNumber"&gt;238.&lt;/div&gt; &lt;div class="p"&gt;&lt;span class="pN"&gt;961&lt;/span&gt;Tattha katamo paridevo? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ vācā palāpo vippalāpo lālappo lālappanā lālappitattaṃ—  ayaṃ vuccati “paridevo”. &lt;/div&gt;&lt;/div&gt;&lt;div class="q" id="p_30Vbh_962"&gt; &lt;div class="divNumber"&gt;239.&lt;/div&gt; &lt;div class="p"&gt;&lt;span class="pN"&gt;962&lt;/span&gt;Tattha katamaṃ dukkhaṃ? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_963"&gt; &lt;div class="divNumber"&gt;240.&lt;/div&gt; &lt;div class="p"&gt;&lt;span class="pN"&gt;963&lt;/span&gt;Tattha katamaṃ domanassaṃ? Yaṃ cetasikaṃ asātaṃ, cetasikaṃ dukkhaṃ, cetosamphassajaṃ asātaṃ dukkhaṃ vedayitaṃ, cetosamphassajā asātā dukkhā vedanā—  idaṃ vuccati “domanassaṃ”. &lt;/div&gt;&lt;/div&gt;&lt;div class="q" id="p_30Vbh_964"&gt; &lt;div class="divNumber"&gt;241.&lt;/div&gt; &lt;div class="p"&gt;&lt;span class="pN"&gt;964&lt;/span&gt;Tattha katamo upāyāso? Ñātibyasanena vā phuṭṭhassa, bhogabyasanena vā phuṭṭhassa, rogabyasanena vā phuṭṭhassa, sīlabyasanena vā phuṭṭhassa, diṭṭhibyasanena vā phuṭṭhassa, aññataraññatarena byasanena samannāgatassa, aññataraññatarena dukkhadhammena phuṭṭhassa āyāso upāyāso āyāsitattaṃ upāyāsitattaṃ—  ayaṃ vuccati “upāyāso”. &lt;/div&gt;&lt;/div&gt;&lt;div class="q" id="p_30Vbh_965"&gt; &lt;div class="divNumber"&gt;242.&lt;/div&gt; &lt;div class="p"&gt;&lt;span class="pN"&gt;965&lt;/span&gt;Evametassa kevalassa dukkhakkhandhassa samudayo hotīti, evametassa kevalassa dukkhakkhandhassa saṅgati hoti, samāgamo hoti, samodhānaṃ hoti, pātubhāvo hoti. Tena vuccati “evametassa kevalassa dukkhakkhandhassa samudayo hotī”ti. &lt;/div&gt;&lt;/div&gt;&lt;div class="CENTER" id="p_30Vbh_966"&gt;&lt;span class="pN"&gt;966&lt;/span&gt;Suttantabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266427" title="Go to previous page"&gt;&amp;lt;&amp;lt; 6 Paṭiccasamuppādavibhaṅga&lt;/a&gt;&lt;a href="javascript:void(0)" onclick="upP()" id="upL" name="266427" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267913" title="Go to next page"&gt;6.2 Abhidhammabhājanīya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
