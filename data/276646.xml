<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.1"&gt;2.4.1 Lasuṇavagga&lt;/a&gt;&lt;/div&gt;&lt;div class="i"&gt;2.4.1.10 Naccagītasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Lasuṇavagga&lt;/div&gt;&lt;div class=h&gt;Naccagītasikkhāpada&lt;/div&gt;&lt;div class="q" id="p_2V_2663"&gt; &lt;div class="divNumber"&gt;833.&lt;/div&gt; &lt;div class="p"&gt;&lt;span class="pN"&gt;2663&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena rājagahe giraggasamajjo hoti. Chabbaggiyā bhikkhuniyo giraggasamajjaṃ dassanāya agamaṃsu. Manussā ujjhāyanti khiyyanti vipācenti—  “kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo”ti. &lt;/div&gt;&lt;/div&gt;&lt;div class="q" id="p_2V_2664"&gt; &lt;div class="p"&gt;&lt;span class="pN"&gt;2664&lt;/span&gt;Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo naccampi gītampi vāditampi dassanāya gacchissantī”ti…pe…  “saccaṃ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2665"&gt; &lt;div class="divNumber"&gt;834.&lt;/div&gt; &lt;div class="p"&gt;&lt;span class="pN"&gt;2665&lt;/span&gt;&lt;span class="bold"&gt;“Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyan”&lt;/span&gt;ti. (&lt;span class="italic"&gt;10&lt;/span&gt;:&lt;span class="bold"&gt;65&lt;/span&gt;) &lt;/div&gt;&lt;/div&gt;&lt;div class="q" id="p_2V_2666"&gt; &lt;div class="divNumber"&gt;835.&lt;/div&gt; &lt;div class="p"&gt;&lt;span class="pN"&gt;2666&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2667"&gt; &lt;div class="p"&gt;&lt;span class="pN"&gt;2667&lt;/span&gt;&lt;span class="bold"&gt;Naccaṃ&lt;/span&gt; nāma yaṃ kiñci naccaṃ. &lt;span class="bold"&gt;Gītaṃ&lt;/span&gt; nāma yaṃ kiñci gītaṃ. &lt;span class="bold"&gt;Vāditaṃ&lt;/span&gt; nāma yaṃ kiñci vāditaṃ. &lt;/div&gt;&lt;/div&gt;&lt;div class="q" id="p_2V_2668"&gt; &lt;div class="divNumber"&gt;836.&lt;/div&gt; &lt;div class="p"&gt;&lt;span class="pN"&gt;2668&lt;/span&gt;Dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṃ vijahitvā punappunaṃ passati vā suṇāti vā, āpatti pācittiyassa. Ekamekaṃ dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṃ vijahitvā punappunaṃ passati vā suṇāti vā, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2669"&gt; &lt;div class="divNumber"&gt;837.&lt;/div&gt; &lt;div class="p"&gt;&lt;span class="pN"&gt;2669&lt;/span&gt;Anāpatti—  ārāme ṭhitā passati vā suṇāti vā, bhikkhuniyā ṭhitokāsaṃ vā nisinnokāsaṃ vā nipannokāsaṃ vā āgantvā naccanti vā gāyanti vā vādenti vā, paṭipathaṃ gacchantī passati vā suṇāti vā, sati karaṇīye gantvā passati vā suṇāti vā, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2670"&gt;&lt;span class="pN"&gt;2670&lt;/span&gt;Dasamasikkhāpadaṃ niṭṭhitaṃ.&lt;br /&gt; Lasuṇavaggo paṭhamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276645" title="Go to previous page"&gt;&amp;lt;&amp;lt; 2.4.1.9 Dutiyauccārachaḍḍanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273285" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273286" title="Go to next page"&gt;2.4.2 Rattandhakāravagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
