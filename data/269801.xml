<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/7"&gt;7 Opammakathāpañha&lt;/a&gt; » &lt;a href="/tipitaka/28Mi/7/7.2"&gt;7.2 Samuddavagga&lt;/a&gt;&lt;/div&gt;&lt;div class="i"&gt;7.2.5 Nāvaṅgapañha&lt;/div&gt;&lt;div class=h&gt;Opammakathāpañha&lt;/div&gt;&lt;div class=h&gt;Samuddavagga&lt;/div&gt;&lt;div class=h&gt;Nāvaṅgapañha&lt;/div&gt;&lt;div class="q" id="p_28Mi_1725"&gt; &lt;div class="divNumber"&gt;239.&lt;/div&gt; &lt;div class="p"&gt;&lt;span class="pN"&gt;1725&lt;/span&gt;“Bhante nāgasena, ‘nāvāya tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, nāvā bahuvidhadārusaṅghāṭasamavāyena bahumpi janaṃ tārayati; evameva kho, mahārāja, yoginā yogāvacarena ācārasīlaguṇavattappaṭivattabahuvidhadhammasaṅghāṭasamavāyena sadevako loko tārayitabbo. Idaṃ, mahārāja, nāvāya paṭhamaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1726"&gt; &lt;div class="p"&gt;&lt;span class="pN"&gt;1726&lt;/span&gt;Puna caparaṃ, mahārāja, nāvā bahuvidhaūmitthanitavegavisaṭamāvaṭṭavegaṃ sahati; evameva kho, mahārāja, yoginā yogāvacarena bahuvidhakilesaūmivegaṃ lābhasakkārayasasilokapūjanavandanā parakulesu nindāpasaṃsāsukhadukkhasammānanavimānanabahuvidhadosaūmivegañca sahitabbaṃ. Idaṃ, mahārāja, nāvāya dutiyaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1727"&gt; &lt;div class="p"&gt;&lt;span class="pN"&gt;1727&lt;/span&gt;Puna caparaṃ, mahārāja, nāvā aparimitamanantamapāramakkhobhitagambhīre mahatimahāghose timitimiṅgalamakaramacchagaṇākule mahatimahāsamudde carati; evameva kho, mahārāja, yoginā yogāvacarena tiparivaṭṭadvādasākāracatusaccābhisamayappaṭivedhe mānasaṃ sañcārayitabbaṃ. Idaṃ, mahārāja, nāvāya tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena saṃyuttanikāyavare saccasaṃyutte—  &lt;/div&gt;&lt;/div&gt;&lt;div class="q" id="p_28Mi_1728"&gt; &lt;div class="p"&gt;&lt;span class="pN"&gt;1728&lt;/span&gt;‘Vitakkentā ca kho tumhe, bhikkhave, &lt;span class="smallFont"&gt;“&lt;/span&gt;idaṃ dukkhan&lt;span class="smallFont"&gt;”&lt;/span&gt;ti vitakkeyyātha, &lt;span class="smallFont"&gt;“&lt;/span&gt;ayaṃ dukkhasamudayo&lt;span class="smallFont"&gt;”&lt;/span&gt;ti vitakkeyyātha, &lt;span class="smallFont"&gt;“&lt;/span&gt;ayaṃ dukkhanirodho&lt;span class="smallFont"&gt;”&lt;/span&gt;ti vitakkeyyātha, &lt;span class="smallFont"&gt;“&lt;/span&gt;ayaṃ dukkhanirodhagāminī paṭipadā&lt;span class="smallFont"&gt;”&lt;/span&gt;ti vitakkeyyāthā’”ti. &lt;/div&gt;&lt;/div&gt;&lt;div class="CENTER" id="p_28Mi_1729"&gt;&lt;span class="pN"&gt;1729&lt;/span&gt;Nāvaṅgapañho pañcamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269800" title="Go to previous page"&gt;&amp;lt;&amp;lt; 7.2.4 Sālakalyāṇikaṅgapañha&lt;/a&gt;&lt;a href="javascript:void(0)" onclick="upP()" id="upL" name="267885" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269802" title="Go to next page"&gt;7.2.6 Nāvālagganakaṅgapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
