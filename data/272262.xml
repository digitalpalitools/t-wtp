<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/1"&gt;1 Brahmajālasutta&lt;/a&gt;&lt;/div&gt;&lt;div class="i"&gt;1.5 Vivaṭṭakathādi&lt;/div&gt;&lt;div class=h&gt;Brahmajālasutta&lt;/div&gt;&lt;div class=h&gt;Vivaṭṭakathādi&lt;/div&gt;&lt;div class="q" id="p_6D_218"&gt; &lt;div class="divNumber"&gt;145.&lt;/div&gt; &lt;div class="p"&gt;&lt;span class="pN"&gt;218&lt;/span&gt;Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti, ayaṃ imehi sabbeheva uttaritaraṃ pajānāti. &lt;/div&gt;&lt;/div&gt;&lt;div class="q" id="p_6D_219"&gt; &lt;div class="divNumber"&gt;146.&lt;/div&gt; &lt;div class="p"&gt;&lt;span class="pN"&gt;219&lt;/span&gt;Ye hi keci, bhikkhave, samaṇā vā brāhmaṇā vā pubbantakappikā vā aparantakappikā vā pubbantāparantakappikā vā pubbantāparantānudiṭṭhino pubbantāparantaṃ ārabbha anekavihitāni adhimuttipadāni abhivadanti, sabbe te imeheva dvāsaṭṭhiyā vatthūhi antojālīkatā, ettha sitāva ummujjamānā ummujjanti, ettha pariyāpannā antojālīkatāva ummujjamānā ummujjanti. &lt;/div&gt;&lt;/div&gt;&lt;div class="q" id="p_6D_220"&gt; &lt;div class="p"&gt;&lt;span class="pN"&gt;220&lt;/span&gt;Seyyathāpi, bhikkhave, dakkho kevaṭṭo vā kevaṭṭantevāsī vā sukhumacchikena jālena parittaṃ udakadahaṃ otthareyya. Tassa evamassa—  ‘ye kho keci imasmiṃ udakadahe oḷārikā pāṇā, sabbe te antojālīkatā. Ettha sitāva ummujjamānā ummujjanti; ettha pariyāpannā antojālīkatāva ummujjamānā ummujjantī’ti; evameva kho, bhikkhave, ye hi keci samaṇā vā brāhmaṇā vā pubbantakappikā vā aparantakappikā vā pubbantāparantakappikā vā pubbantāparantānudiṭṭhino pubbantāparantaṃ ārabbha anekavihitāni adhimuttipadāni abhivadanti, sabbe te imeheva dvāsaṭṭhiyā vatthūhi antojālīkatā ettha sitāva ummujjamānā ummujjanti, ettha pariyāpannā antojālīkatāva ummujjamānā ummujjanti. &lt;/div&gt;&lt;/div&gt;&lt;div class="q" id="p_6D_221"&gt; &lt;div class="divNumber"&gt;147.&lt;/div&gt; &lt;div class="p"&gt;&lt;span class="pN"&gt;221&lt;/span&gt;Ucchinnabhavanettiko, bhikkhave, tathāgatassa kāyo tiṭṭhati. Yāvassa kāyo ṭhassati, tāva naṃ dakkhanti devamanussā. Kāyassa bhedā uddhaṃ jīvitapariyādānā na naṃ dakkhanti devamanussā. &lt;/div&gt;&lt;/div&gt;&lt;div class="q" id="p_6D_222"&gt; &lt;div class="p"&gt;&lt;span class="pN"&gt;222&lt;/span&gt;Seyyathāpi, bhikkhave, ambapiṇḍiyā vaṇṭacchinnāya yāni kānici ambāni vaṇṭapaṭibandhāni, sabbāni tāni tadanvayāni bhavanti; evameva kho, bhikkhave, ucchinnabhavanettiko tathāgatassa kāyo tiṭṭhati, yāvassa kāyo ṭhassati, tāva naṃ dakkhanti devamanussā, kāyassa bhedā uddhaṃ jīvitapariyādānā na naṃ dakkhanti devamanussā”ti. &lt;/div&gt;&lt;/div&gt;&lt;div class="q" id="p_6D_223"&gt; &lt;div class="divNumber"&gt;148.&lt;/div&gt; &lt;div class="p"&gt;&lt;span class="pN"&gt;223&lt;/span&gt;Evaṃ vutte, āyasmā ānando bhagavantaṃ etadavoca—  “acchariyaṃ, bhante, abbhutaṃ, bhante, ko nāmo ayaṃ, bhante, dhammapariyāyo”ti? “Tasmātiha tvaṃ, ānanda, imaṃ dhammapariyāyaṃ atthajālantipi naṃ dhārehi, dhammajālantipi naṃ dhārehi, brahmajālantipi naṃ dhārehi, diṭṭhijālantipi naṃ dhārehi, anuttaro saṅgāmavijayotipi naṃ dhārehī”ti. &lt;/div&gt;&lt;/div&gt;&lt;div class="q" id="p_6D_224"&gt; &lt;div class="divNumber"&gt;149.&lt;/div&gt; &lt;div class="p"&gt;&lt;span class="pN"&gt;224&lt;/span&gt;Idamavoca bhagavā. Attamanā te bhikkhū bhagavato bhāsitaṃ abhinandunti. Imasmiñca pana veyyākaraṇasmiṃ bhaññamāne dasasahassī lokadhātu akampitthāti. &lt;/div&gt;&lt;/div&gt;&lt;div class="ENDH3" id="p_6D_225"&gt;&lt;span class="pN"&gt;225&lt;/span&gt;Brahmajālasuttaṃ niṭṭhitaṃ paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273494" title="Go to previous page"&gt;&amp;lt;&amp;lt; 1.4.4 Diṭṭhigatikādhiṭṭhānavaṭṭakathā&lt;/a&gt;&lt;a href="javascript:void(0)" onclick="upP()" id="upL" name="271646" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271647" title="Go to next page"&gt;2 Sāmaññaphalasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
