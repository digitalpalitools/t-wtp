<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/8"&gt;8 Pāṭaligāmiyavagga&lt;/a&gt;&lt;/div&gt;&lt;div class="i"&gt;8.6 Pāṭaligāmiyasutta&lt;/div&gt;&lt;div class=h&gt;Pāṭaligāmiyavagga&lt;/div&gt;&lt;div class=h&gt;Pāṭaligāmiyasutta&lt;/div&gt;&lt;div class="q" id="p_18Ud_701"&gt; &lt;div class="divNumber"&gt;76.&lt;/div&gt; &lt;div class="p"&gt;&lt;span class="pN"&gt;701&lt;/span&gt;Evaṃ me sutaṃ—  ekaṃ samayaṃ bhagavā magadhesu cārikaṃ caramāno mahatā bhikkhusaṃghena saddhiṃ yena pāṭaligāmo tadavasari. Assosuṃ kho pāṭaligāmiyā upāsakā—  “bhagavā kira magadhesu cārikaṃ caramāno mahatā bhikkhusaṃghena saddhiṃ pāṭaligāmaṃ anuppatto”ti. Atha kho pāṭaligāmiyā upāsakā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho pāṭaligāmiyā upāsakā bhagavantaṃ etadavocuṃ—  “adhivāsetu no, bhante, bhagavā āvasathāgāran”ti. Adhivāsesi bhagavā tuṇhībhāvena. &lt;/div&gt;&lt;/div&gt;&lt;div class="q" id="p_18Ud_702"&gt; &lt;div class="p"&gt;&lt;span class="pN"&gt;702&lt;/span&gt;Atha kho pāṭaligāmiyā upāsakā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā yenāvasathāgāraṃ tenupasaṅkamiṃsu; upasaṅkamitvā sabbasanthariṃ āvasathāgāraṃ santharitvā āsanāni paññāpetvā udakamaṇikaṃ patiṭṭhāpetvā telappadīpaṃ āropetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho pāṭaligāmiyā upāsakā bhagavantaṃ etadavocuṃ—  “sabbasantharisanthataṃ, bhante, āvasathāgāraṃ; āsanāni paññattāni; udakamaṇiko patiṭṭhāpito telappadīpo āropito. Yassadāni, bhante, bhagavā kālaṃ maññatī”ti. &lt;/div&gt;&lt;/div&gt;&lt;div class="q" id="p_18Ud_703"&gt; &lt;div class="p"&gt;&lt;span class="pN"&gt;703&lt;/span&gt;Atha kho bhagavā nivāsetvā pattacīvaramādāya saddhiṃ bhikkhusaṃghena yena āvasathāgāraṃ tenupasaṅkami; upasaṅkamitvā pāde pakkhāletvā āvasathāgāraṃ pavisitvā majjhimaṃ thambhaṃ nissāya puratthābhimukho nisīdi. Bhikkhusaṃghopi kho pāde pakkhāletvā āvasathāgāraṃ pavisitvā pacchimaṃ bhittiṃ nissāya puratthābhimukho nisīdi bhagavantaṃyeva purakkhatvā. Pāṭaligāmiyāpi kho upāsakā pāde pakkhāletvā āvasathāgāraṃ pavisitvā puratthimaṃ bhittiṃ nissāya pacchimābhimukhā nisīdiṃsu bhagavantaṃyeva purakkhatvā. Atha kho bhagavā pāṭaligāmiye upāsake āmantesi—  &lt;/div&gt;&lt;/div&gt;&lt;div class="q" id="p_18Ud_704"&gt; &lt;div class="p"&gt;&lt;span class="pN"&gt;704&lt;/span&gt;“Pañcime, gahapatayo, ādīnavā dussīlassa sīlavipattiyā. Katame pañca? Idha, gahapatayo, dussīlo sīlavipanno pamādādhikaraṇaṃ mahatiṃ bhogajāniṃ nigacchati. Ayaṃ paṭhamo ādīnavo dussīlassa sīlavipattiyā. &lt;/div&gt;&lt;/div&gt;&lt;div class="q" id="p_18Ud_705"&gt; &lt;div class="p"&gt;&lt;span class="pN"&gt;705&lt;/span&gt;Puna caparaṃ, gahapatayo, dussīlassa sīlavipannassa pāpako kittisaddo abbhuggacchati. Ayaṃ dutiyo ādīnavo dussīlassa sīlavipattiyā. &lt;/div&gt;&lt;/div&gt;&lt;div class="q" id="p_18Ud_706"&gt; &lt;div class="p"&gt;&lt;span class="pN"&gt;706&lt;/span&gt;Puna caparaṃ, gahapatayo, dussīlo sīlavipanno yaññadeva parisaṃ upasaṅkamati—  yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—  avisārado upasaṅkamati maṅkubhūto. Ayaṃ tatiyo ādīnavo dussīlassa sīlavipattiyā. &lt;/div&gt;&lt;/div&gt;&lt;div class="q" id="p_18Ud_707"&gt; &lt;div class="p"&gt;&lt;span class="pN"&gt;707&lt;/span&gt;Puna caparaṃ, gahapatayo, dussīlo sīlavipanno sammūḷho kālaṃ karoti. Ayaṃ catuttho ādīnavo dussīlassa sīlavipattiyā. &lt;/div&gt;&lt;/div&gt;&lt;div class="q" id="p_18Ud_708"&gt; &lt;div class="p"&gt;&lt;span class="pN"&gt;708&lt;/span&gt;Puna caparaṃ, gahapatayo, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ayaṃ pañcamo ādīnavo dussīlassa sīlavipattiyā. Ime kho, gahapatayo, pañca ādīnavā dussīlassa sīlavipattiyā. &lt;/div&gt;&lt;/div&gt;&lt;div class="q" id="p_18Ud_709"&gt; &lt;div class="p"&gt;&lt;span class="pN"&gt;709&lt;/span&gt;Pañcime, gahapatayo, ānisaṃsā sīlavato sīlasampadāya. Katame pañca? Idha, gahapatayo, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati. Ayaṃ paṭhamo ānisaṃso sīlavato sīlasampadāya. &lt;/div&gt;&lt;/div&gt;&lt;div class="q" id="p_18Ud_710"&gt; &lt;div class="p"&gt;&lt;span class="pN"&gt;710&lt;/span&gt;Puna caparaṃ, gahapatayo, sīlavato sīlasampannassa kalyāṇo kittisaddo abbhuggacchati. Ayaṃ dutiyo ānisaṃso sīlavato sīlasampadāya. &lt;/div&gt;&lt;/div&gt;&lt;div class="q" id="p_18Ud_711"&gt; &lt;div class="p"&gt;&lt;span class="pN"&gt;711&lt;/span&gt;Puna caparaṃ, gahapatayo, sīlavā sīlasampanno yaññadeva parisaṃ upasaṅkamati—  yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—  visārado upasaṅkamati amaṅkubhūto. Ayaṃ tatiyo ānisaṃso sīlavato sīlasampadāya. &lt;/div&gt;&lt;/div&gt;&lt;div class="q" id="p_18Ud_712"&gt; &lt;div class="p"&gt;&lt;span class="pN"&gt;712&lt;/span&gt;Puna caparaṃ, gahapatayo, sīlavā sīlasampanno asammūḷho kālaṃ karoti. Ayaṃ catuttho ānisaṃso sīlavato sīlasampadāya. &lt;/div&gt;&lt;/div&gt;&lt;div class="q" id="p_18Ud_713"&gt; &lt;div class="p"&gt;&lt;span class="pN"&gt;713&lt;/span&gt;Puna caparaṃ, gahapatayo, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati. Ayaṃ pañcamo ānisaṃso sīlavato sīlasampadāya. Ime kho, gahapatayo, pañca ānisaṃsā sīlavato sīlasampadāyā”ti. &lt;/div&gt;&lt;/div&gt;&lt;div class="q" id="p_18Ud_714"&gt; &lt;div class="p"&gt;&lt;span class="pN"&gt;714&lt;/span&gt;Atha kho bhagavā pāṭaligāmiye upāsake bahudeva rattiṃ dhammiyā kathāya sandassetvā samādapetvā samuttejetvā sampahaṃsetvā uyyojesi—  “abhikkantā kho, gahapatayo, ratti; yassadāni tumhe kālaṃ maññathā”ti. Atha kho pāṭaligāmiyā upāsakā bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu. Atha kho bhagavā acirapakkantesu pāṭaligāmiyesu upāsakesu suññāgāraṃ pāvisi. &lt;/div&gt;&lt;/div&gt;&lt;div class="q" id="p_18Ud_715"&gt; &lt;div class="p"&gt;&lt;span class="pN"&gt;715&lt;/span&gt;Tena kho pana samayena sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Tena kho pana samayena sambahulā devatāyo sahassasahasseva pāṭaligāme vatthūni pariggaṇhanti. Yasmiṃ padese mahesakkhā devatā vatthūni pariggaṇhanti mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti nīcānaṃ tattha raññaṃ rājamahāmattānaṃ cittāni namanti nivesanāni māpetuṃ. &lt;/div&gt;&lt;/div&gt;&lt;div class="q" id="p_18Ud_716"&gt; &lt;div class="p"&gt;&lt;span class="pN"&gt;716&lt;/span&gt;Addasā kho bhagavā dibbena cakkhunā visuddhena atikkantamānusakena tā devatāyo sahassasahasseva pāṭaligāme vatthūni pariggaṇhantiyo. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha raññaṃ rājamahāmattānaṃ cittāni namanti nivesanāni māpetuṃ. Atha kho bhagavā tassā rattiyā paccūsasamaye paccuṭṭhāya āyasmantaṃ ānandaṃ āmantesi—  &lt;/div&gt;&lt;/div&gt;&lt;div class="q" id="p_18Ud_717"&gt; &lt;div class="p"&gt;&lt;span class="pN"&gt;717&lt;/span&gt;“Ke nu kho, ānanda, pāṭaligāme nagaraṃ māpentī”ti. “Sunidhavassakārā, bhante, magadhamahāmattā pāṭaligāme nagaraṃ māpenti vajjīnaṃ paṭibāhāyā”ti. “Seyyathāpi, ānanda, devehi tāvatiṃsehi saddhiṃ mantetvā; evamevaṃ kho, ānanda, sunidhavassakārā magadhamahāmattā pāṭaligāme nagaraṃ māpenti vajjīnaṃ paṭibāhāya. Idhāhaṃ, ānanda, addasaṃ dibbena cakkhunā visuddhena atikkantamānusakena sambahulā devatāyo sahassasahasseva pāṭaligāme vatthūni pariggaṇhantiyo. Yasmiṃ padese mahesakkhā devatā vatthūni pariggaṇhanti mahesakkhānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti majjhimānaṃ tattha raññaṃ rājamahāmattānaṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti nīcānaṃ tattha raññaṃ rājamahāmattānaṃ cittāni namanti nivesanāni māpetuṃ. Yāvatā, ānanda, ariyaṃ āyatanaṃ yāvatā vaṇippatho idaṃ agganagaraṃ bhavissati pāṭaliputtaṃ puṭabhedanaṃ. Pāṭaliputtassa kho, ānanda, tayo antarāyā bhavissanti—  aggito vā udakato vā mithubhedato vā”ti. &lt;/div&gt;&lt;/div&gt;&lt;div class="q" id="p_18Ud_718"&gt; &lt;div class="p"&gt;&lt;span class="pN"&gt;718&lt;/span&gt;Atha kho sunidhavassakārā magadhamahāmattā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhaṃsu. Ekamantaṃ ṭhitā kho sunidhavassakārā magadhamahāmattā bhagavantaṃ etadavocuṃ—  “adhivāsetu no bhavaṃ gotamo ajjatanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. &lt;/div&gt;&lt;/div&gt;&lt;div class="q" id="p_18Ud_719"&gt; &lt;div class="p"&gt;&lt;span class="pN"&gt;719&lt;/span&gt;Atha kho sunidhavassakārā magadhamahāmattā bhagavato adhivāsanaṃ viditvā yena sako āvasatho tenupasaṅkamiṃsu; upasaṅkamitvā sake āvasathe paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocesuṃ—  “kālo, bho gotama, niṭṭhitaṃ bhattan”ti. &lt;/div&gt;&lt;/div&gt;&lt;div class="q" id="p_18Ud_720"&gt; &lt;div class="p"&gt;&lt;span class="pN"&gt;720&lt;/span&gt;Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṃghena yena sunidhavassakārānaṃ magadhamahāmattānaṃ āvasatho tenupasaṅkami; upasaṅkamitvā paññatte āsane nisīdi. Atha kho sunidhavassakārā magadhamahāmattā buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappesuṃ sampavāresuṃ. &lt;/div&gt;&lt;/div&gt;&lt;div class="q" id="p_18Ud_721"&gt; &lt;div class="p"&gt;&lt;span class="pN"&gt;721&lt;/span&gt;Atha kho sunidhavassakārā magadhamahāmattā bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdiṃsu. Ekamantaṃ nisinne kho sunidhavassakāre magadhamahāmatte bhagavā imāhi gāthāhi anumodi—  &lt;/div&gt;&lt;/div&gt;&lt;div class="q" id="p_18Ud_722"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;722&lt;/div&gt; &lt;div class="G"&gt;“Yasmiṃ padese kappeti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vāsaṃ paṇḍitajātiyo;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sīlavantettha bhojetvā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;saññate brahmacārayo. (86)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_723"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;723&lt;/div&gt; &lt;div class="G"&gt;Yā tattha devatā āsuṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;tāsaṃ dakkhiṇamādise;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tā pūjitā pūjayanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;mānitā mānayanti naṃ. (87)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_724"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;724&lt;/div&gt; &lt;div class="G"&gt;Tato naṃ anukampanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;mātā puttaṃva orasaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Devatānukampito poso,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sadā bhadrāni passatī”ti. (88)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18Ud_725"&gt; &lt;div class="p"&gt;&lt;span class="pN"&gt;725&lt;/span&gt;Atha kho bhagavā sunidhavassakārānaṃ magadhamahāmattānaṃ imāhi gāthāhi anumoditvā uṭṭhāyāsanā pakkāmi. &lt;/div&gt;&lt;/div&gt;&lt;div class="q" id="p_18Ud_726"&gt; &lt;div class="p"&gt;&lt;span class="pN"&gt;726&lt;/span&gt;Tena kho pana samayena sunidhavassakārā magadhamahāmattā bhagavantaṃ piṭṭhito piṭṭhito anubandhā honti—  “yenajja samaṇo gotamo dvārena nikkhamissati taṃ gotamadvāraṃ nāma bhavissati. Yena titthena gaṅgaṃ nadiṃ tarissati taṃ gotamatitthaṃ nāma bhavissatī”ti. &lt;/div&gt;&lt;/div&gt;&lt;div class="q" id="p_18Ud_727"&gt; &lt;div class="p"&gt;&lt;span class="pN"&gt;727&lt;/span&gt;Atha kho bhagavā yena dvārena nikkhami taṃ gotamadvāraṃ nāma ahosi. Atha kho bhagavā yena gaṅgā nadī tenupasaṅkami. Tena kho pana samayena gaṅgā nadī pūrā hoti samatittikā kākapeyyā. Appekacce manussā nāvaṃ pariyesanti, appekacce uḷumpaṃ pariyesanti, appekacce kullaṃ bandhanti apārā pāraṃ gantukāmā. Atha kho bhagavā—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—  gaṅgāya nadiyā orimatīre antarahito pārimatīre paccuṭṭhāsi saddhiṃ bhikkhusaṃghena. &lt;/div&gt;&lt;/div&gt;&lt;div class="q" id="p_18Ud_728"&gt; &lt;div class="p"&gt;&lt;span class="pN"&gt;728&lt;/span&gt;Addasā kho bhagavā te manusse appekacce nāvaṃ pariyesante, appekacce uḷumpaṃ pariyesante, appekacce kullaṃ bandhante apārā pāraṃ gantukāme. &lt;/div&gt;&lt;/div&gt;&lt;div class="q" id="p_18Ud_729"&gt; &lt;div class="p"&gt;&lt;span class="pN"&gt;729&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_730"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;730&lt;/div&gt; &lt;div class="G"&gt;“Ye taranti aṇṇavaṃ saraṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Setuṃ katvāna visajja pallalāni;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kullañhi jano pabandhati,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tiṇṇā medhāvino janā”ti. (89)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_731"&gt;&lt;span class="pN"&gt;731&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266876" title="Go to previous page"&gt;&amp;lt;&amp;lt; 8.5 Cundasutta&lt;/a&gt;&lt;a href="javascript:void(0)" onclick="upP()" id="upL" name="266222" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266878" title="Go to next page"&gt;8.7 Dvidhāpathasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
