<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.7"&gt;2.4.7 Gabbhinivagga&lt;/a&gt;&lt;/div&gt;&lt;div class="i"&gt;2.4.7.7 Tatiyagihigatasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Gabbhinivagga&lt;/div&gt;&lt;div class=h&gt;Tatiyagihigatasikkhāpada&lt;/div&gt;&lt;div class="q" id="p_2V_3255"&gt; &lt;div class="divNumber"&gt;1101.&lt;/div&gt; &lt;div class="p"&gt;&lt;span class="pN"&gt;3255&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpenti. Bhikkhuniyo evamāhaṃsu—  “etha, sikkhamānā, imaṃ jānātha, imaṃ detha, imaṃ āharatha, iminā attho, imaṃ kappiyaṃ karothā”ti. Tā evamāhaṃsu—  “na mayaṃ, ayye, sikkhamānā, bhikkhuniyo mayan”ti. &lt;/div&gt;&lt;/div&gt;&lt;div class="q" id="p_2V_3256"&gt; &lt;div class="p"&gt;&lt;span class="pN"&gt;3256&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpessantī”ti…pe…  “saccaṃ kira, bhikkhave, bhikkhuniyo paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpessanti. Netaṃ, bhikkhave, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—  “anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṃ dātuṃ. Evañca pana, bhikkhave, dātabbā. Tāya paripuṇṇadvādasavassāya gihigatāya dve vassāni chasu dhammesu sikkhitasikkhāya saṃghaṃ upasaṅkamitvā ekaṃsaṃ uttarāsaṅgaṃ karitvā bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘ahaṃ, ayye, itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā, saṃghaṃ vuṭṭhānasammutiṃ yācāmī’ti. Dutiyampi yācitabbā. Tatiyampi yācitabbā. Byattāya bhikkhuniyā paṭibalāya saṃgho ñāpetabbo. &lt;/div&gt;&lt;/div&gt;&lt;div class="q" id="p_2V_3257"&gt; &lt;div class="divNumber"&gt;1102.&lt;/div&gt; &lt;div class="p"&gt;&lt;span class="pN"&gt;3257&lt;/span&gt;‘Suṇātu me, ayye, saṃgho. Ayaṃ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṃghaṃ vuṭṭhānasammutiṃ yācati. Yadi saṃghassa pattakallaṃ, saṃgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṃ dadeyya. Esā ñatti. &lt;/div&gt;&lt;/div&gt;&lt;div class="q" id="p_2V_3258"&gt; &lt;div class="p"&gt;&lt;span class="pN"&gt;3258&lt;/span&gt;Suṇātu me, ayye, saṃgho. Ayaṃ itthannāmā itthannāmāya ayyāya paripuṇṇadvādasavassā gihigatā dve vassāni chasu dhammesu sikkhitasikkhā saṃghaṃ vuṭṭhānasammutiṃ yācati. Saṃgho itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiṃ deti. Yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammutiyā dānaṃ, sā tuṇhassa; yassā nakkhamati, sā bhāseyya. &lt;/div&gt;&lt;/div&gt;&lt;div class="q" id="p_2V_3259"&gt; &lt;div class="p"&gt;&lt;span class="pN"&gt;3259&lt;/span&gt;Dinnā saṃghena itthannāmāya paripuṇṇadvādasavassāya gihigatāya dve vassāni chasu dhammesu sikkhitasikkhāya vuṭṭhānasammuti. Khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_2V_3260"&gt; &lt;div class="p"&gt;&lt;span class="pN"&gt;3260&lt;/span&gt;Atha kho bhagavā tā bhikkhuniyo anekapariyāyena vigarahitvā dubbharatāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3261"&gt; &lt;div class="divNumber"&gt;1103.&lt;/div&gt; &lt;div class="p"&gt;&lt;span class="pN"&gt;3261&lt;/span&gt;&lt;span class="bold"&gt;“Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpeyya, pācittiyan”&lt;/span&gt;ti. (&lt;span class="italic"&gt;67&lt;/span&gt;:&lt;span class="bold"&gt;122&lt;/span&gt;) &lt;/div&gt;&lt;/div&gt;&lt;div class="q" id="p_2V_3262"&gt; &lt;div class="divNumber"&gt;1104.&lt;/div&gt; &lt;div class="p"&gt;&lt;span class="pN"&gt;3262&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3263"&gt; &lt;div class="p"&gt;&lt;span class="pN"&gt;3263&lt;/span&gt;&lt;span class="bold"&gt;Paripuṇṇadvādasavassā&lt;/span&gt; nāma pattadvādasavassā. &lt;span class="bold"&gt;Gihigatā&lt;/span&gt; nāma purisantaragatā vuccati. &lt;span class="bold"&gt;Dve vassānī&lt;/span&gt;ti dve saṃvaccharāni. &lt;span class="bold"&gt;Sikkhitasikkhā&lt;/span&gt; nāma chasu dhammesu sikkhitasikkhā. &lt;span class="bold"&gt;Asammatā&lt;/span&gt; nāma ñattidutiyena kammena vuṭṭhānasammuti na dinnā hoti. &lt;span class="bold"&gt;Vuṭṭhāpeyyā&lt;/span&gt;ti upasampādeyya. &lt;/div&gt;&lt;/div&gt;&lt;div class="q" id="p_2V_3264"&gt; &lt;div class="p"&gt;&lt;span class="pN"&gt;3264&lt;/span&gt;“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. &lt;/div&gt;&lt;/div&gt;&lt;div class="q" id="p_2V_3265"&gt; &lt;div class="divNumber"&gt;1105.&lt;/div&gt; &lt;div class="p"&gt;&lt;span class="pN"&gt;3265&lt;/span&gt;Dhammakamme dhammakammasaññā vuṭṭhāpeti, āpatti pācittiyassa. Dhammakamme vematikā vuṭṭhāpeti, āpatti pācittiyassa. Dhammakamme adhammakammasaññā vuṭṭhāpeti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3266"&gt; &lt;div class="p"&gt;&lt;span class="pN"&gt;3266&lt;/span&gt;Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. &lt;/div&gt;&lt;/div&gt;&lt;div class="q" id="p_2V_3267"&gt; &lt;div class="divNumber"&gt;1106.&lt;/div&gt; &lt;div class="p"&gt;&lt;span class="pN"&gt;3267&lt;/span&gt;Anāpatti—  paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena sammataṃ vuṭṭhāpeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3268"&gt;&lt;span class="pN"&gt;3268&lt;/span&gt;Sattamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276702" title="Go to previous page"&gt;&amp;lt;&amp;lt; 2.4.7.6 Dutiyagihigatasikkhāpada&lt;/a&gt;&lt;a href="javascript:void(0)" onclick="upP()" id="upL" name="273291" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276704" title="Go to next page"&gt;2.4.7.8 Sahajīvinīsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
