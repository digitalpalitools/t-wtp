<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/1"&gt;1 Brahmajālasutta&lt;/a&gt; » &lt;a href="/tipitaka/6D/1/1.3"&gt;1.3 Diṭṭhi&lt;/a&gt; » &lt;a href="/tipitaka/6D/1/1.3/1.3.2"&gt;1.3.2 Aparantakappika&lt;/a&gt;&lt;/div&gt;&lt;div class="i"&gt;1.3.2.5 Diṭṭhadhammanibbānavāda&lt;/div&gt;&lt;div class=h&gt;Brahmajālasutta&lt;/div&gt;&lt;div class=h&gt;Diṭṭhi&lt;/div&gt;&lt;div class=h&gt;Aparantakappika&lt;/div&gt;&lt;div class=h&gt;Diṭṭhadhammanibbānavāda&lt;/div&gt;&lt;div class="q" id="p_6D_166"&gt; &lt;div class="divNumber"&gt;93.&lt;/div&gt; &lt;div class="p"&gt;&lt;span class="pN"&gt;166&lt;/span&gt;Santi, bhikkhave, eke samaṇabrāhmaṇā diṭṭhadhammanibbānavādā sato &lt;span class="bold"&gt;sattassa paramadiṭṭhadhammanibbānaṃ&lt;/span&gt; paññapenti pañcahi vatthūhi. Te ca bhonto samaṇabrāhmaṇā kimāgamma kimārabbha diṭṭhadhammanibbānavādā sato sattassa paramadiṭṭhadhammanibbānaṃ paññapenti pañcahi vatthūhi? &lt;/div&gt;&lt;/div&gt;&lt;div class="q" id="p_6D_167"&gt; &lt;div class="divNumber"&gt;94.&lt;/div&gt; &lt;div class="p"&gt;&lt;span class="pN"&gt;167&lt;/span&gt;Idha, bhikkhave, ekacco samaṇo vā brāhmaṇo vā evaṃvādī hoti evaṃdiṭṭhi—  ‘yato kho, bho, ayaṃ &lt;span class="bold"&gt;attā pañcahi kāmaguṇehi samappito&lt;/span&gt; samaṅgībhūto paricāreti, ettāvatā kho, bho, ayaṃ attā &lt;span class="bold"&gt;paramadiṭṭhadhammanibbānaṃ patto&lt;/span&gt; hotī’ti. Ittheke sato sattassa paramadiṭṭhadhammanibbānaṃ paññapenti. (1:&lt;span class="italic"&gt;58&lt;/span&gt;) &lt;/div&gt;&lt;/div&gt;&lt;div class="q" id="p_6D_168"&gt; &lt;div class="divNumber"&gt;95.&lt;/div&gt; &lt;div class="p"&gt;&lt;span class="pN"&gt;168&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā paramadiṭṭhadhammanibbānaṃ patto hoti. Taṃ kissa hetu? Kāmā hi, bho, aniccā dukkhā vipariṇāmadhammā, tesaṃ vipariṇāmaññathābhāvā uppajjanti sokaparidevadukkhadomanassupāyāsā. Yato kho, bho, ayaṃ &lt;span class="bold"&gt;attā&lt;/span&gt; vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ &lt;span class="bold"&gt;paṭhamaṃ jhānaṃ upasampajja&lt;/span&gt; viharati, ettāvatā kho, bho, ayaṃ attā &lt;span class="bold"&gt;paramadiṭṭhadhammanibbānaṃ patto&lt;/span&gt; hotī’ti. Ittheke sato sattassa paramadiṭṭhadhammanibbānaṃ paññapenti. (2:&lt;span class="italic"&gt;59&lt;/span&gt;) &lt;/div&gt;&lt;/div&gt;&lt;div class="q" id="p_6D_169"&gt; &lt;div class="divNumber"&gt;96.&lt;/div&gt; &lt;div class="p"&gt;&lt;span class="pN"&gt;169&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā paramadiṭṭhadhammanibbānaṃ patto hoti. Taṃ kissa hetu? Yadeva tattha vitakkitaṃ vicāritaṃ, etenetaṃ oḷārikaṃ akkhāyati. Yato kho, bho, ayaṃ &lt;span class="bold"&gt;attā&lt;/span&gt; vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ &lt;span class="bold"&gt;dutiyaṃ jhānaṃ upasampajja&lt;/span&gt; viharati, ettāvatā kho, bho, ayaṃ attā &lt;span class="bold"&gt;paramadiṭṭhadhammanibbānaṃ patto&lt;/span&gt; hotī’ti. Ittheke sato sattassa paramadiṭṭhadhammanibbānaṃ paññapenti. (3:&lt;span class="italic"&gt;60&lt;/span&gt;) &lt;/div&gt;&lt;/div&gt;&lt;div class="q" id="p_6D_170"&gt; &lt;div class="divNumber"&gt;97.&lt;/div&gt; &lt;div class="p"&gt;&lt;span class="pN"&gt;170&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā paramadiṭṭhadhammanibbānaṃ patto hoti. Taṃ kissa hetu? Yadeva tattha pītigataṃ cetaso uppilāvitattaṃ, etenetaṃ oḷārikaṃ akkhāyati. Yato kho, bho, ayaṃ &lt;span class="bold"&gt;attā&lt;/span&gt; pītiyā ca virāgā upekkhako ca viharati, sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti &lt;span class="smallFont"&gt;“&lt;/span&gt;upekkhako satimā sukhavihārī&lt;span class="smallFont"&gt;”&lt;/span&gt;ti, &lt;span class="bold"&gt;tatiyaṃ jhānaṃ upasampajja&lt;/span&gt; viharati, ettāvatā kho, bho, ayaṃ attā paramadiṭṭhadhammanibbānaṃ patto hotī’ti. Ittheke sato sattassa paramadiṭṭhadhammanibbānaṃ paññapenti. (4:&lt;span class="italic"&gt;61&lt;/span&gt;) &lt;/div&gt;&lt;/div&gt;&lt;div class="q" id="p_6D_171"&gt; &lt;div class="divNumber"&gt;98.&lt;/div&gt; &lt;div class="p"&gt;&lt;span class="pN"&gt;171&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā paramadiṭṭhadhammanibbānaṃ patto hoti. Taṃ kissa hetu? Yadeva tattha sukhamiti cetaso ābhogo, etenetaṃ oḷārikaṃ akkhāyati. Yato kho, bho, ayaṃ &lt;span class="bold"&gt;attā&lt;/span&gt; sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ &lt;span class="bold"&gt;catutthaṃ jhānaṃ upasampajja&lt;/span&gt; viharati, ettāvatā kho, bho, ayaṃ attā &lt;span class="bold"&gt;paramadiṭṭhadhammanibbānaṃ patto&lt;/span&gt; hotī’ti. Ittheke sato sattassa paramadiṭṭhadhammanibbānaṃ paññapenti. (5:&lt;span class="italic"&gt;62&lt;/span&gt;) &lt;/div&gt;&lt;/div&gt;&lt;div class="q" id="p_6D_172"&gt; &lt;div class="divNumber"&gt;99.&lt;/div&gt; &lt;div class="p"&gt;&lt;span class="pN"&gt;172&lt;/span&gt;Imehi kho te, bhikkhave, samaṇabrāhmaṇā diṭṭhadhammanibbānavādā sato sattassa paramadiṭṭhadhammanibbānaṃ paññapenti pañcahi vatthūhi. Ye hi keci, bhikkhave, samaṇā vā brāhmaṇā vā diṭṭhadhammanibbānavādā sato sattassa paramadiṭṭhadhammanibbānaṃ paññapenti, sabbe te imeheva pañcahi vatthūhi…pe…  yehi tathāgatassa yathābhuccaṃ vaṇṇaṃ sammā vadamānā vadeyyuṃ. &lt;/div&gt;&lt;/div&gt;&lt;div class="q" id="p_6D_173"&gt; &lt;div class="divNumber"&gt;100.&lt;/div&gt; &lt;div class="p"&gt;&lt;span class="pN"&gt;173&lt;/span&gt;Imehi kho te, bhikkhave, samaṇabrāhmaṇā aparantakappikā aparantānudiṭṭhino aparantaṃ ārabbha anekavihitāni adhimuttipadāni abhivadanti catucattārīsāya vatthūhi. Ye hi keci, bhikkhave, samaṇā vā brāhmaṇā vā aparantakappikā aparantānudiṭṭhino aparantaṃ ārabbha anekavihitāni adhimuttipadāni abhivadanti, sabbe te imeheva catucattārīsāya vatthūhi…pe…  yehi tathāgatassa yathābhuccaṃ vaṇṇaṃ sammā vadamānā vadeyyuṃ. &lt;/div&gt;&lt;/div&gt;&lt;div class="q" id="p_6D_174"&gt; &lt;div class="divNumber"&gt;101.&lt;/div&gt; &lt;div class="p"&gt;&lt;span class="pN"&gt;174&lt;/span&gt;Imehi kho te, bhikkhave, samaṇabrāhmaṇā pubbantakappikā ca aparantakappikā ca pubbantāparantakappikā ca pubbantāparantānudiṭṭhino pubbantāparantaṃ ārabbha anekavihitāni adhimuttipadāni abhivadanti dvāsaṭṭhiyā vatthūhi. &lt;/div&gt;&lt;/div&gt;&lt;div class="q" id="p_6D_175"&gt; &lt;div class="divNumber"&gt;102.&lt;/div&gt; &lt;div class="p"&gt;&lt;span class="pN"&gt;175&lt;/span&gt;Ye hi keci, bhikkhave, samaṇā vā brāhmaṇā vā pubbantakappikā vā aparantakappikā vā pubbantāparantakappikā vā pubbantāparantānudiṭṭhino pubbantāparantaṃ ārabbha anekavihitāni adhimuttipadāni abhivadanti, sabbe te imeheva dvāsaṭṭhiyā vatthūhi, etesaṃ vā aññatarena; natthi ito bahiddhā. &lt;/div&gt;&lt;/div&gt;&lt;div class="q" id="p_6D_176"&gt; &lt;div class="divNumber"&gt;103.&lt;/div&gt; &lt;div class="p"&gt;&lt;span class="pN"&gt;176&lt;/span&gt;Tayidaṃ, bhikkhave, tathāgato pajānāti—  ‘ime diṭṭhiṭṭhānā evaṃgahitā evaṃparāmaṭṭhā evaṃgatikā bhavanti evaṃabhisamparāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato. &lt;/div&gt;&lt;/div&gt;&lt;div class="q" id="p_6D_177"&gt; &lt;div class="divNumber"&gt;104.&lt;/div&gt; &lt;div class="p"&gt;&lt;span class="pN"&gt;177&lt;/span&gt;Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276916" title="Go to previous page"&gt;&amp;lt;&amp;lt; 1.3.2.4 Ucchedavāda&lt;/a&gt;&lt;a href="javascript:void(0)" onclick="upP()" id="upL" name="273490" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272261" title="Go to next page"&gt;1.4 Attālokapaññattivatthu &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
