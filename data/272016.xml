<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/8"&gt;8 Cīvarakkhandhaka&lt;/a&gt;&lt;/div&gt;&lt;div class="i"&gt;8.11 Paṃsukūlapariyesanakathā&lt;/div&gt;&lt;div class=h&gt;Cīvarakkhandhaka&lt;/div&gt;&lt;div class=h&gt;Paṃsukūlapariyesanakathā&lt;/div&gt;&lt;div class="q" id="p_3V_1597"&gt; &lt;div class="divNumber"&gt;341.&lt;/div&gt; &lt;div class="p"&gt;&lt;span class="pN"&gt;1597&lt;/span&gt;Tena kho pana samayena sambahulā bhikkhū kosalesu janapade addhānamaggappaṭipannā honti. Ekacce bhikkhū susānaṃ okkamiṃsu paṃsukūlāya, ekacce bhikkhū nāgamesuṃ. Ye te bhikkhū susānaṃ okkamiṃsu paṃsukūlāya te paṃsukūlāni labhiṃsu. Ye te bhikkhū nāgamesuṃ te evamāhaṃsu—  “amhākampi, āvuso, bhāgaṃ dethā”ti. Te evamāhaṃsu—  “na mayaṃ, āvuso, tumhākaṃ bhāgaṃ dassāma. Kissa tumhe nāgamitthā”ti? Bhagavato etamatthaṃ ārocesuṃ. “Anujānāmi, bhikkhave, nāgamentānaṃ nākāmā bhāgaṃ dātun”ti. &lt;/div&gt;&lt;/div&gt;&lt;div class="q" id="p_3V_1598"&gt; &lt;div class="p"&gt;&lt;span class="pN"&gt;1598&lt;/span&gt;Tena kho pana samayena sambahulā bhikkhū kosalesu janapade addhānamaggappaṭipannā honti. Ekacce bhikkhū susānaṃ okkamiṃsu paṃsukūlāya, ekacce bhikkhū āgamesuṃ. Ye te bhikkhū susānaṃ okkamiṃsu paṃsukūlāya te paṃsukūlāni labhiṃsu. Ye te bhikkhū āgamesuṃ te evamāhaṃsu—  “amhākampi, āvuso, bhāgaṃ dethā”ti. Te evamāhaṃsu—  “na mayaṃ, āvuso, tumhākaṃ bhāgaṃ dassāma. Kissa tumhe na okkamitthā”ti? Bhagavato etamatthaṃ ārocesuṃ. “Anujānāmi, bhikkhave, āgamentānaṃ akāmā bhāgaṃ dātun”ti. &lt;/div&gt;&lt;/div&gt;&lt;div class="q" id="p_3V_1599"&gt; &lt;div class="p"&gt;&lt;span class="pN"&gt;1599&lt;/span&gt;Tena kho pana samayena sambahulā bhikkhū kosalesu janapade addhānamaggappaṭipannā honti. Ekacce bhikkhū paṭhamaṃ susānaṃ okkamiṃsu paṃsukūlāya, ekacce bhikkhū pacchā okkamiṃsu. Ye te bhikkhū paṭhamaṃ susānaṃ okkamiṃsu paṃsukūlāya te paṃsukūlāni labhiṃsu. Ye te bhikkhū pacchā okkamiṃsu te na labhiṃsu. Te evamāhaṃsu—  “amhākampi, āvuso, bhāgaṃ dethā”ti. Te evamāhaṃsu—  “na mayaṃ, āvuso, tumhākaṃ bhāgaṃ dassāma. Kissa tumhe pacchā okkamitthā”ti? Bhagavato etamatthaṃ ārocesuṃ. “Anujānāmi, bhikkhave, pacchā okkantānaṃ nākāmā bhāgaṃ dātun”ti. &lt;/div&gt;&lt;/div&gt;&lt;div class="q" id="p_3V_1600"&gt; &lt;div class="p"&gt;&lt;span class="pN"&gt;1600&lt;/span&gt;Tena kho pana samayena sambahulā bhikkhū kosalesu janapade addhānamaggappaṭipannā honti. Te sadisā susānaṃ okkamiṃsu paṃsukūlāya. Ekacce bhikkhū paṃsukūlāni labhiṃsu, ekacce bhikkhū na labhiṃsu. Ye te bhikkhū na labhiṃsu, te evamāhaṃsu—  “amhākampi, āvuso, bhāgaṃ dethā”ti. Te evamāhaṃsu—  “na mayaṃ, āvuso, tumhākaṃ bhāgaṃ dassāma. Kissa tumhe na labhitthā”ti? Bhagavato etamatthaṃ ārocesuṃ. “Anujānāmi, bhikkhave, sadisānaṃ okkantānaṃ akāmā bhāgaṃ dātun”ti. &lt;/div&gt;&lt;/div&gt;&lt;div class="q" id="p_3V_1601"&gt; &lt;div class="p"&gt;&lt;span class="pN"&gt;1601&lt;/span&gt;Tena kho pana samayena sambahulā bhikkhū kosalesu janapade addhānamaggappaṭipannā honti. Te katikaṃ katvā susānaṃ okkamiṃsu paṃsukūlāya. Ekacce bhikkhū paṃsukūlāni labhiṃsu, ekacce bhikkhū na labhiṃsu. Ye te bhikkhū na labhiṃsu te evamāhaṃsu—  “amhākampi, āvuso, bhāgaṃ dethā”ti. Te evamāhaṃsu—  “na mayaṃ, āvuso, tumhākaṃ bhāgaṃ dassāma. Kissa tumhe na labhitthā”ti? Bhagavato etamatthaṃ ārocesuṃ. “Anujānāmi, bhikkhave, katikaṃ katvā okkantānaṃ akāmā bhāgaṃ dātun”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272015" title="Go to previous page"&gt;&amp;lt;&amp;lt; 8.10 Kambalānujānanādikathā&lt;/a&gt;&lt;a href="javascript:void(0)" onclick="upP()" id="upL" name="271610" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272017" title="Go to next page"&gt;8.12 Cīvarapaṭiggāhakasammutikathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
