<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/12"&gt;12 Sattasatikakkhandhaka&lt;/a&gt;&lt;/div&gt;&lt;div class="i"&gt;12.2 Dutiyabhāṇavāra&lt;/div&gt;&lt;div class=h&gt;Sattasatikakkhandhaka&lt;/div&gt;&lt;div class=h&gt;Dutiyabhāṇavāra&lt;/div&gt;&lt;div class="q" id="p_4V_2248"&gt; &lt;div class="divNumber"&gt;453.&lt;/div&gt; &lt;div class="p"&gt;&lt;span class="pN"&gt;2248&lt;/span&gt;Assosuṃ kho vesālikā vajjiputtakā bhikkhū—  “yaso kira kākaṇḍakaputto idaṃ adhikaraṇaṃ ādiyitukāmo pakkhaṃ pariyesati, labhati ca kira pakkhan”ti. Atha kho vesālikānaṃ vajjiputtakānaṃ bhikkhūnaṃ etadahosi—  “idaṃ kho adhikaraṇaṃ kakkhaḷañca vāḷañca. Kaṃ nu kho mayaṃ pakkhaṃ labheyyāma, yena mayaṃ imasmiṃ adhikaraṇe balavantatarā assāmā”ti. &lt;/div&gt;&lt;/div&gt;&lt;div class="q" id="p_4V_2249"&gt; &lt;div class="p"&gt;&lt;span class="pN"&gt;2249&lt;/span&gt;Atha kho vesālikānaṃ vajjiputtakānaṃ bhikkhūnaṃ etadahosi—  “ayaṃ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. Sace mayaṃ āyasmantaṃ revataṃ pakkhaṃ labheyyāma, evaṃ mayaṃ imasmiṃ adhikaraṇe balavantatarā assāmā”ti. &lt;/div&gt;&lt;/div&gt;&lt;div class="q" id="p_4V_2250"&gt; &lt;div class="p"&gt;&lt;span class="pN"&gt;2250&lt;/span&gt;Atha kho vesālikā vajjiputtakā bhikkhū pahūtaṃ sāmaṇakaṃ parikkhāraṃ paṭiyādesuṃ—  pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi. Atha kho vesālikā vajjiputtakā bhikkhū taṃ sāmaṇakaṃ parikkhāraṃ ādāya nāvāya sahajātiṃ ujjaviṃsu; nāvāya paccorohitvā aññatarasmiṃ rukkhamūle bhattavissaggaṃ karonti. Atha kho āyasmato sāḷhassa rahogatassa paṭisallīnassa evaṃ cetaso parivitakko udapādi—  “ke nu kho dhammavādino—  pācīnakā vā bhikkhū, pāveyyakā vā”ti? Atha kho āyasmato sāḷhassa, dhammañca vinayañca cetasā paccavekkhantassa, etadahosi—  “adhammavādino pācīnakā bhikkhū, dhammavādino pāveyyakā bhikkhū”ti. &lt;/div&gt;&lt;/div&gt;&lt;div class="q" id="p_4V_2251"&gt; &lt;div class="p"&gt;&lt;span class="pN"&gt;2251&lt;/span&gt;Atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya—  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—  suddhāvāsesu devesu antarahitā āyasmato sāḷhassa sammukhe pāturahosi. Atha kho sā devatā āyasmantaṃ sāḷhaṃ etadavoca—  “sādhu, bhante sāḷha, adhammavādī pācīnakā bhikkhū, dhammavādī pāveyyakā bhikkhū. Tena hi, bhante sāḷha, yathādhammo tathā tiṭṭhāhī”ti. “Pubbepi cāhaṃ, devate, etarahi ca yathādhammo tathā ṭhito; api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti. &lt;/div&gt;&lt;/div&gt;&lt;div class="q" id="p_4V_2252"&gt; &lt;div class="divNumber"&gt;454.&lt;/div&gt; &lt;div class="p"&gt;&lt;span class="pN"&gt;2252&lt;/span&gt;Atha kho vesālikā vajjiputtakā bhikkhū taṃ sāmaṇakaṃ parikkhāraṃ ādāya yenāyasmā revato tenupasaṅkamiṃsu, upasaṅkamitvā āyasmantaṃ revataṃ etadavocuṃ—  “paṭiggaṇhātu, bhante, thero sāmaṇakaṃ parikkhāraṃ—  pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. “Alaṃ, āvuso, paripuṇṇaṃ me pattacīvaran”ti na icchi paṭiggahetuṃ. &lt;/div&gt;&lt;/div&gt;&lt;div class="q" id="p_4V_2253"&gt; &lt;div class="p"&gt;&lt;span class="pN"&gt;2253&lt;/span&gt;Tena kho pana samayena uttaro nāma bhikkhu vīsativasso āyasmato revatassa upaṭṭhāko hoti. Atha kho vesālikā vajjiputtakā bhikkhū yenāyasmā uttaro tenupasaṅkamiṃsu, upasaṅkamitvā āyasmantaṃ uttaraṃ etadavocuṃ—  “paṭiggaṇhātu āyasmā uttaro sāmaṇakaṃ parikkhāraṃ—  pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. “Alaṃ, āvuso, paripuṇṇaṃ me pattacīvaran”ti na icchi paṭiggahetuṃ. “Manussā kho, āvuso uttara, bhagavato sāmaṇakaṃ parikkhāraṃ upanāmenti. Sace bhagavā paṭiggaṇhāti, teneva te attamanā honti. No ce bhagavā paṭiggaṇhāti, āyasmato ānandassa upanāmenti—  paṭiggaṇhātu, bhante, thero sāmaṇakaṃ parikkhāraṃ. Yathā bhagavatā paṭiggahito, evameva so bhavissatīti. Paṭiggaṇhātu āyasmā uttaro sāmaṇakaṃ parikkhāraṃ. Yathā therena paṭiggahito, evameva so bhavissatī”ti. Atha kho āyasmā uttaro vesālikehi vajjiputtehi bhikkhūhi nippīḷiyamāno ekaṃ cīvaraṃ aggahesi. “Vadeyyātha, āvuso, yena attho”ti. “Ettakaṃ āyasmā uttaro theraṃ vadetu; ettakañca, bhante, thero saṃghamajjhe vadetu—  ‘puratthimesu janapadesu buddhā bhagavanto uppajjanti. Dhammavādī pācīnakā bhikkhū, adhammavādī pāveyyakā bhikkhū’”ti. “Evamāvuso”ti kho āyasmā uttaro vesālikānaṃ vajjiputtakānaṃ bhikkhūnaṃ paṭissutvā yenāyasmā revato tenupasaṅkami, upasaṅkamitvā āyasmantaṃ revataṃ etadavoca—  “ettakaṃ, bhante, thero saṃghamajjhe vadetu—  ‘puratthimesu janapadesu buddhā bhagavanto uppajjanti. Dhammavādī pācīnakā bhikkhū, adhammavādī pāveyyakā bhikkhū’”ti. “Adhamme maṃ tvaṃ, bhikkhu, niyojesī”ti thero āyasmantaṃ uttaraṃ paṇāmesi. &lt;/div&gt;&lt;/div&gt;&lt;div class="q" id="p_4V_2254"&gt; &lt;div class="p"&gt;&lt;span class="pN"&gt;2254&lt;/span&gt;Atha kho vesālikā vajjiputtakā bhikkhū āyasmantaṃ uttaraṃ etadavocuṃ—  “kiṃ, āvuso uttara, thero āhā”ti? “Pāpikaṃ no, āvuso, kataṃ. ‘Adhamme maṃ tvaṃ, bhikkhu, niyojesī’ti thero maṃ paṇāmesī”ti. “Nanu tvaṃ, āvuso, vuḍḍho vīsativassosī”ti? “Āmāvuso, api ca mayaṃ garunissayaṃ gaṇhāmā”ti. &lt;/div&gt;&lt;/div&gt;&lt;div class="q" id="p_4V_2255"&gt; &lt;div class="divNumber"&gt;455.&lt;/div&gt; &lt;div class="p"&gt;&lt;span class="pN"&gt;2255&lt;/span&gt;Atha kho saṃgho taṃ adhikaraṇaṃ vinicchinitukāmo sannipati. Atha kho āyasmā revato saṃghaṃ ñāpesi—  &lt;/div&gt;&lt;/div&gt;&lt;div class="q" id="p_4V_2256"&gt; &lt;div class="p"&gt;&lt;span class="pN"&gt;2256&lt;/span&gt;“Suṇātu me, āvuso, saṃgho. Sace mayaṃ imaṃ adhikaraṇaṃ idha vūpasamessāma, siyāpi mūlādāyakā bhikkhū punakammāya ukkoṭeyyuṃ. Yadi saṃghassa pattakallaṃ, yatthevimaṃ adhikaraṇaṃ samuppannaṃ, saṃgho tatthevimaṃ adhikaraṇaṃ vūpasameyyā”ti. &lt;/div&gt;&lt;/div&gt;&lt;div class="q" id="p_4V_2257"&gt; &lt;div class="p"&gt;&lt;span class="pN"&gt;2257&lt;/span&gt;Atha kho therā bhikkhū vesāliṃ agamaṃsu—  taṃ adhikaraṇaṃ vinicchinitukāmā. &lt;/div&gt;&lt;/div&gt;&lt;div class="q" id="p_4V_2258"&gt; &lt;div class="p"&gt;&lt;span class="pN"&gt;2258&lt;/span&gt;Tena kho pana samayena sabbakāmī nāma pathabyā saṃghatthero vīsavassasatiko upasampadāya, āyasmato ānandassa saddhivihāriko, vesāliyaṃ paṭivasati. Atha kho āyasmā revato āyasmantaṃ sambhūtaṃ sāṇavāsiṃ etadavoca—  “ahaṃ, āvuso, yasmiṃ vihāre sabbakāmī thero viharati, taṃ vihāraṃ upagacchāmi. So tvaṃ kālasseva āyasmantaṃ sabbakāmiṃ upasaṅkamitvā imāni dasa vatthūni puccheyyāsī”ti. &lt;/div&gt;&lt;/div&gt;&lt;div class="q" id="p_4V_2259"&gt; &lt;div class="p"&gt;&lt;span class="pN"&gt;2259&lt;/span&gt;“Evaṃ, bhante”ti kho āyasmā sambhūto sāṇavāsī āyasmato revatassa paccassosi. Atha kho āyasmā revato, yasmiṃ vihāre sabbakāmī thero viharati, taṃ vihāraṃ upagacchi. Gabbhe āyasmato sabbakāmissa senāsanaṃ paññattaṃ hoti, gabbhappamukhe āyasmato revatassa. Atha kho āyasmā revato—  “ayaṃ thero mahallako na nipajjatī”ti—  na seyyaṃ kappesi. Āyasmā sabbakāmī—  “ayaṃ bhikkhu āgantuko kilanto na nipajjatī”ti—  na seyyaṃ kappesi. &lt;/div&gt;&lt;/div&gt;&lt;div class="q" id="p_4V_2260"&gt; &lt;div class="p"&gt;&lt;span class="pN"&gt;2260&lt;/span&gt;Atha kho āyasmā sabbakāmī rattiyā paccūsasamayaṃ paccuṭṭhāya āyasmantaṃ revataṃ etadavoca—  “katamena tvaṃ bhūmi vihārena etarahi bahulaṃ viharasī”ti? “Mettāvihārena kho ahaṃ, bhante, etarahi bahulaṃ viharāmī”ti. “Kullakavihārena kira tvaṃ bhūmi etarahi bahulaṃ viharasi. Kullakavihāro eso bhūmi yadidaṃ mettā”ti. “Pubbepi me, bhante, gihibhūtassa āciṇṇā mettā. Tenāhaṃ etarahipi mettāvihārena bahulaṃ viharāmi, api ca mayā cirappattaṃ arahattanti. Thero pana, bhante, katamena vihārena etarahi bahulaṃ viharatī”ti? “Suññatāvihārena kho ahaṃ bhūmi etarahi bahulaṃ viharāmī”ti. “Mahāpurisavihārena kira, bhante, thero etarahi bahulaṃ viharati. Mahāpurisavihāro eso, bhante, yadidaṃ suññatā”ti. “Pubbepi me bhūmi gihibhūtassa āciṇṇā suññatā. Tenāhaṃ etarahipi suññatāvihārena bahulaṃ viharāmi, api ca mayā cirappattaṃ arahattan”ti. Ayañcarahi therānaṃ bhikkhūnaṃ antarākathā vippakatā, athāyasmā sambhūto sāṇavāsī tasmiṃ anuppatto hoti. &lt;/div&gt;&lt;/div&gt;&lt;div class="q" id="p_4V_2261"&gt; &lt;div class="p"&gt;&lt;span class="pN"&gt;2261&lt;/span&gt;Atha kho āyasmā sambhūto sāṇavāsī yenāyasmā sabbakāmī tenupasaṅkami, upasaṅkamitvā āyasmantaṃ sabbakāmiṃ abhivādetvā ekamantaṃ nisīdi. Ekamantaṃ nisinno kho āyasmā sambhūto sāṇavāsī āyasmantaṃ sabbakāmiṃ etadavoca—  “ime, bhante, vesālikā vajjiputtakā bhikkhū vesāliyaṃ dasa vatthūni dīpenti—  kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṃ, pātuṃ kappati adasakaṃ nisīdanaṃ, kappati jātarūparajatanti. Therena, bhante, upajjhāyassa mūle bahudhammo ca vinayo ca pariyatto. Therassa, bhante, dhammañca vinayañca paccavekkhantassa kathaṃ hoti? Ke nu kho dhammavādino—  pācīnakā vā bhikkhū, pāveyyakā vā”ti? “Tayāpi kho, āvuso, upajjhāyassa mūle bahu dhammo ca vinayo ca pariyatto. Tuyhaṃ pana, āvuso, dhammañca vinayañca paccavekkhantassa kathaṃ hoti? Ke nu kho dhammavādino—  pācīnakā vā bhikkhū, pāveyyakā vā”ti? “Mayhaṃ kho, bhante, dhammañca vinayañca paccavekkhantassa evaṃ hoti—  adhammavādī pācīnakā bhikkhū, dhammavādī pāveyyakā bhikkhūti; api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti. “Mayhampi kho, āvuso, dhammañca vinayañca paccavekkhantassa evaṃ hoti—  adhammavādī pācīnakā bhikkhū, dhammavādī pāveyyakā bhikkhūti; api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti. &lt;/div&gt;&lt;/div&gt;&lt;div class="q" id="p_4V_2262"&gt; &lt;div class="divNumber"&gt;456.&lt;/div&gt; &lt;div class="p"&gt;&lt;span class="pN"&gt;2262&lt;/span&gt;Atha kho saṃgho taṃ adhikaraṇaṃ vinicchinitukāmo sannipati. Tasmiṃ kho pana adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Atha kho āyasmā revato saṃghaṃ ñāpesi—  &lt;/div&gt;&lt;/div&gt;&lt;div class="q" id="p_4V_2263"&gt; &lt;div class="p"&gt;&lt;span class="pN"&gt;2263&lt;/span&gt;“Suṇātu me, bhante, saṃgho. Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Yadi saṃghassa pattakallaṃ, saṃgho imaṃ adhikaraṇaṃ ubbāhikāya vūpasameyyā”ti. &lt;/div&gt;&lt;/div&gt;&lt;div class="q" id="p_4V_2264"&gt; &lt;div class="p"&gt;&lt;span class="pN"&gt;2264&lt;/span&gt;Saṃgho cattāro pācīnake bhikkhū, cattāro pāveyyake bhikkhū uccini. Pācīnakānaṃ bhikkhūnaṃ—  āyasmantañca sabbakāmiṃ, āyasmantañca sāḷhaṃ, āyasmantañca khujjasobhitaṃ, āyasmantañca vāsabhagāmikaṃ; pāveyyakānaṃ bhikkhūnaṃ—  āyasmantañca revataṃ, āyasmantañca sambhūtaṃ sāṇavāsiṃ, āyasmantañca yasaṃ kākaṇḍakaputtaṃ, āyasmantañca sumananti. Atha kho āyasmā revato saṃghaṃ ñāpesi—  &lt;/div&gt;&lt;/div&gt;&lt;div class="q" id="p_4V_2265"&gt; &lt;div class="p"&gt;&lt;span class="pN"&gt;2265&lt;/span&gt;“Suṇātu me, bhante, saṃgho. Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Yadi saṃghassa pattakallaṃ, saṃgho cattāro pācīnake bhikkhū, cattāro pāveyyake bhikkhū sammanneyya ubbāhikāya imaṃ adhikaraṇaṃ vūpasametuṃ. Esā ñatti. &lt;/div&gt;&lt;/div&gt;&lt;div class="q" id="p_4V_2266"&gt; &lt;div class="p"&gt;&lt;span class="pN"&gt;2266&lt;/span&gt;Suṇātu me, bhante, saṃgho. Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Saṃgho cattāro pācīnake bhikkhū, cattāro pāveyyake bhikkhū sammannati ubbāhikāya imaṃ adhikaraṇaṃ vūpasametuṃ. Yassāyasmato khamati catunnaṃ pācīnakānaṃ bhikkhūnaṃ, catunnaṃ pāveyyakānaṃ bhikkhūnaṃ sammuti, ubbāhikāya imaṃ adhikaraṇaṃ vūpasametuṃ, so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_4V_2267"&gt; &lt;div class="p"&gt;&lt;span class="pN"&gt;2267&lt;/span&gt;Sammatā saṃghena cattāro pācīnakā bhikkhū, cattāro pāveyyakā bhikkhū, ubbāhikāya imaṃ adhikaraṇaṃ vūpasametuṃ. Khamati saṃghassa, tasmā tuṇhī, evametaṃ dhārayāmī”ti. &lt;/div&gt;&lt;/div&gt;&lt;div class="q" id="p_4V_2268"&gt; &lt;div class="p"&gt;&lt;span class="pN"&gt;2268&lt;/span&gt;Tena kho pana samayena ajito nāma bhikkhu dasavasso saṃghassa pātimokkhuddesako hoti. Atha kho saṃgho āyasmantampi ajitaṃ sammannati—  therānaṃ bhikkhūnaṃ āsanapaññāpakaṃ. Atha kho therānaṃ bhikkhūnaṃ etadahosi—  “kattha nu kho mayaṃ imaṃ adhikaraṇaṃ vūpasameyyāmā”ti? Atha kho therānaṃ bhikkhūnaṃ etadahosi—  “ayaṃ kho vālikārāmo ramaṇīyo appasaddo appanigghoso. Yannūna mayaṃ vālikārāme imaṃ adhikaraṇaṃ vūpasameyyāmā”ti. &lt;/div&gt;&lt;/div&gt;&lt;div class="q" id="p_4V_2269"&gt; &lt;div class="divNumber"&gt;457.&lt;/div&gt; &lt;div class="p"&gt;&lt;span class="pN"&gt;2269&lt;/span&gt;Atha kho therā bhikkhū vālikārāmaṃ agamaṃsu—  taṃ adhikaraṇaṃ vinicchinitukāmā. Atha kho āyasmā revato saṃghaṃ ñāpesi—  &lt;/div&gt;&lt;/div&gt;&lt;div class="q" id="p_4V_2270"&gt; &lt;div class="p"&gt;&lt;span class="pN"&gt;2270&lt;/span&gt;“Suṇātu me, bhante, saṃgho. Yadi saṃghassa pattakallaṃ, ahaṃ āyasmantaṃ sabbakāmiṃ vinayaṃ puccheyyan”ti. &lt;/div&gt;&lt;/div&gt;&lt;div class="q" id="p_4V_2271"&gt; &lt;div class="p"&gt;&lt;span class="pN"&gt;2271&lt;/span&gt;Āyasmā sabbakāmī saṃghaṃ ñāpesi—  &lt;/div&gt;&lt;/div&gt;&lt;div class="q" id="p_4V_2272"&gt; &lt;div class="p"&gt;&lt;span class="pN"&gt;2272&lt;/span&gt;“Suṇātu me, āvuso, saṃgho. Yadi saṃghassa pattakallaṃ, ahaṃ revatena vinayaṃ puṭṭho vissajjeyyan”ti. &lt;/div&gt;&lt;/div&gt;&lt;div class="q" id="p_4V_2273"&gt; &lt;div class="p"&gt;&lt;span class="pN"&gt;2273&lt;/span&gt;Atha kho āyasmā revato āyasmantaṃ sabbakāmiṃ etadavoca—  “kappati, bhante, siṅgiloṇakappo”ti? “Ko so, āvuso, siṅgiloṇakappo”ti? “Kappati, bhante, siṅginā loṇaṃ pariharituṃ—  yattha aloṇakaṃ bhavissati tattha paribhuñjissāmā”ti? “Nāvuso, kappatī”ti. “Kattha paṭikkhittan”ti? “Sāvatthiyaṃ, suttavibhaṅge”ti. “Kiṃ āpajjatī”ti? “Sannidhikārakabhojane pācittiyan”ti. &lt;/div&gt;&lt;/div&gt;&lt;div class="q" id="p_4V_2274"&gt; &lt;div class="p"&gt;&lt;span class="pN"&gt;2274&lt;/span&gt;“Suṇātu me, bhante, saṃgho. Idaṃ paṭhamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ paṭhamaṃ salākaṃ nikkhipāmi”. (1) &lt;/div&gt;&lt;/div&gt;&lt;div class="q" id="p_4V_2275"&gt; &lt;div class="p"&gt;&lt;span class="pN"&gt;2275&lt;/span&gt;“Kappati, bhante, dvaṅgulakappo”ti? “Ko so, āvuso, dvaṅgulakappo”ti? “Kappati, bhante, dvaṅgulāya chāyāya vītivattāya vikāle bhojanaṃ bhuñjitun”ti? “Nāvuso, kappatī”ti. “Kattha paṭikkhittan”ti? “Rājagahe, suttavibhaṅge”ti. “Kiṃ āpajjatī”ti? “Vikālabhojane pācittiyan”ti. &lt;/div&gt;&lt;/div&gt;&lt;div class="q" id="p_4V_2276"&gt; &lt;div class="p"&gt;&lt;span class="pN"&gt;2276&lt;/span&gt;“Suṇātu me, bhante, saṃgho. Idaṃ dutiyaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ dutiyaṃ salākaṃ nikkhipāmi”. (2) &lt;/div&gt;&lt;/div&gt;&lt;div class="q" id="p_4V_2277"&gt; &lt;div class="p"&gt;&lt;span class="pN"&gt;2277&lt;/span&gt;“Kappati, bhante, gāmantarakappo”ti? “Ko so, āvuso, gāmantarakappo”ti? “Kappati, bhante—  idāni gāmantaraṃ gamissāmīti—  bhuttāvinā pavāritena anatirittaṃ bhojanaṃ bhuñjitun”ti? “Nāvuso, kappatī”ti. “Kattha paṭikkhittan”ti? “Sāvatthiyaṃ, suttavibhaṅge”ti. “Kiṃ āpajjatī”ti? “Anatirittabhojane pācittiyan”ti. &lt;/div&gt;&lt;/div&gt;&lt;div class="q" id="p_4V_2278"&gt; &lt;div class="p"&gt;&lt;span class="pN"&gt;2278&lt;/span&gt;“Suṇātu me, bhante, saṃgho. Idaṃ tatiyaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ tatiyaṃ salākaṃ nikkhipāmi”. (3) &lt;/div&gt;&lt;/div&gt;&lt;div class="q" id="p_4V_2279"&gt; &lt;div class="p"&gt;&lt;span class="pN"&gt;2279&lt;/span&gt;“Kappati, bhante, āvāsakappo”ti? “Ko so, āvuso, āvāsakappo”ti? “Kappati, bhante, sambahulā āvāsā samānasīmā nānuposathaṃ kātun”ti. “Nāvuso, kappatī”ti. “Kattha paṭikkhittan”ti? “Rājagahe, uposathasaṃyutte”ti. “Kiṃ āpajjatī”ti? “Vinayātisāre dukkaṭan”ti. &lt;/div&gt;&lt;/div&gt;&lt;div class="q" id="p_4V_2280"&gt; &lt;div class="p"&gt;&lt;span class="pN"&gt;2280&lt;/span&gt;“Suṇātu me, bhante, saṃgho. Idaṃ catutthaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ catutthaṃ salākaṃ nikkhipāmi”. (4) &lt;/div&gt;&lt;/div&gt;&lt;div class="q" id="p_4V_2281"&gt; &lt;div class="p"&gt;&lt;span class="pN"&gt;2281&lt;/span&gt;“Kappati, bhante, anumatikappo”ti? “Ko so, āvuso, anumatikappo”ti? “Kappati, bhante, vaggena saṃghena kammaṃ kātuṃ—  āgate bhikkhū anumānessāmā”ti? “Nāvuso, kappatī”ti. “Kattha paṭikkhittan”ti? “Campeyyake, vinayavatthusmin”ti. “Kiṃ āpajjatī”ti? “Vinayātisāre dukkaṭan”ti. &lt;/div&gt;&lt;/div&gt;&lt;div class="q" id="p_4V_2282"&gt; &lt;div class="p"&gt;&lt;span class="pN"&gt;2282&lt;/span&gt;“Suṇātu me, bhante, saṃgho. Idaṃ pañcamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ pañcamaṃ salākaṃ nikkhipāmi”. (5) &lt;/div&gt;&lt;/div&gt;&lt;div class="q" id="p_4V_2283"&gt; &lt;div class="p"&gt;&lt;span class="pN"&gt;2283&lt;/span&gt;“Kappati, bhante, āciṇṇakappo”ti? “Ko so, āvuso, āciṇṇakappo”ti? “Kappati, bhante—  idaṃ me upajjhāyena ajjhāciṇṇaṃ, idaṃ me ācariyena ajjhāciṇṇaṃ—  taṃ ajjhācaritun”ti? “Āciṇṇakappo kho, āvuso, ekacco kappati, ekacco na kappatī”ti. &lt;/div&gt;&lt;/div&gt;&lt;div class="q" id="p_4V_2284"&gt; &lt;div class="p"&gt;&lt;span class="pN"&gt;2284&lt;/span&gt;“Suṇātu me, bhante, saṃgho. Idaṃ chaṭṭhaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ chaṭṭhaṃ salākaṃ nikkhipāmi”. (6) &lt;/div&gt;&lt;/div&gt;&lt;div class="q" id="p_4V_2285"&gt; &lt;div class="p"&gt;&lt;span class="pN"&gt;2285&lt;/span&gt;“Kappati, bhante, amathitakappo”ti? “Ko so, āvuso, amathitakappo”ti? “Kappati, bhante, yaṃ taṃ khīraṃ khīrabhāvaṃ vijahitaṃ, asampattaṃ dadhibhāvaṃ, taṃ bhuttāvinā pavāritena anatirittaṃ pātun”ti? “Nāvuso, kappatī”ti. “Kattha paṭikkhittan”ti? “Sāvatthiyaṃ, suttavibhaṅge”ti. “Kiṃ āpajjatī”ti? “Anatirittabhojane pācittiyan”ti. &lt;/div&gt;&lt;/div&gt;&lt;div class="q" id="p_4V_2286"&gt; &lt;div class="p"&gt;&lt;span class="pN"&gt;2286&lt;/span&gt;“Suṇātu me, bhante, saṃgho. Idaṃ sattamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ sattamaṃ salākaṃ nikkhipāmi”. (7) &lt;/div&gt;&lt;/div&gt;&lt;div class="q" id="p_4V_2287"&gt; &lt;div class="p"&gt;&lt;span class="pN"&gt;2287&lt;/span&gt;“Kappati, bhante, jaḷogiṃ pātun”ti? “Kā sā, āvuso, jaḷogī”ti? “Kappati, bhante, yā sā surā āsutā asampattā majjabhāvaṃ, sā pātun”ti? “Nāvuso, kappatī”ti. “Kattha paṭikkhittan”ti? “Kosambiyaṃ, suttavibhaṅge”ti. “Kiṃ āpajjatī”ti. “Surāmerayapāne pācittiyan”ti. &lt;/div&gt;&lt;/div&gt;&lt;div class="q" id="p_4V_2288"&gt; &lt;div class="p"&gt;&lt;span class="pN"&gt;2288&lt;/span&gt;“Suṇātu me, bhante, saṃgho. Idaṃ aṭṭhamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ aṭṭhamaṃ salākaṃ nikkhipāmi”. (8) &lt;/div&gt;&lt;/div&gt;&lt;div class="q" id="p_4V_2289"&gt; &lt;div class="p"&gt;&lt;span class="pN"&gt;2289&lt;/span&gt;“Kappati, bhante, adasakaṃ nisīdanan”ti? “Nāvuso, kappatī”ti. “Kattha paṭikkhittan”ti? “Sāvatthiyaṃ, suttavibhaṅge”ti. “Kiṃ āpajjatī”ti? “Chedanake pācittiyan”ti. &lt;/div&gt;&lt;/div&gt;&lt;div class="q" id="p_4V_2290"&gt; &lt;div class="p"&gt;&lt;span class="pN"&gt;2290&lt;/span&gt;“Suṇātu me, bhante, saṃgho. Idaṃ navamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ navamaṃ salākaṃ nikkhipāmi”. (9) &lt;/div&gt;&lt;/div&gt;&lt;div class="q" id="p_4V_2291"&gt; &lt;div class="p"&gt;&lt;span class="pN"&gt;2291&lt;/span&gt;“Kappati, bhante, jātarūparajatan”ti? “Nāvuso, kappatī”ti. “Kattha paṭikkhittan”ti. “Rājagahe, suttavibhaṅge”ti. “Kiṃ āpajjatī”ti? “Jātarūparajatapaṭiggahaṇe pācittiyan”ti. &lt;/div&gt;&lt;/div&gt;&lt;div class="q" id="p_4V_2292"&gt; &lt;div class="p"&gt;&lt;span class="pN"&gt;2292&lt;/span&gt;“Suṇātu me, bhante, saṃgho. Idaṃ dasamaṃ vatthu saṃghena vinicchitaṃ. Itipidaṃ vatthu uddhammaṃ, ubbinayaṃ, apagatasatthusāsanaṃ. Idaṃ dasamaṃ salākaṃ nikkhipāmi. (10) &lt;/div&gt;&lt;/div&gt;&lt;div class="q" id="p_4V_2293"&gt; &lt;div class="p"&gt;&lt;span class="pN"&gt;2293&lt;/span&gt;Suṇātu me, bhante, saṃgho. Imāni dasa vatthūni saṃghena vinicchitāni. Itipimāni dasavatthūni uddhammāni, ubbinayāni, apagatasatthusāsanānī”ti. &lt;/div&gt;&lt;/div&gt;&lt;div class="q" id="p_4V_2294"&gt; &lt;div class="divNumber"&gt;458.&lt;/div&gt; &lt;div class="p"&gt;&lt;span class="pN"&gt;2294&lt;/span&gt;“Nihatametaṃ, āvuso, adhikaraṇaṃ, santaṃ vūpasantaṃ suvūpasantaṃ. Api ca maṃ tvaṃ, āvuso, saṃghamajjhepi imāni dasa vatthūni puccheyyāsi—  tesaṃ bhikkhūnaṃ saññattiyā”ti. &lt;/div&gt;&lt;/div&gt;&lt;div class="q" id="p_4V_2295"&gt; &lt;div class="p"&gt;&lt;span class="pN"&gt;2295&lt;/span&gt;Atha kho āyasmā revato āyasmantaṃ sabbakāmiṃ saṃghamajjhepi imāni dasa vatthūni pucchi. Puṭṭho puṭṭho āyasmā sabbakāmī vissajjesi. Imāya kho pana vinayasaṅgītiyā satta bhikkhusatāni anūnāni anadhikāni ahesuṃ, tasmāyaṃ vinayasaṅgīti “sattasatikā”ti vuccatīti. &lt;/div&gt;&lt;/div&gt;&lt;div class="CENTER" id="p_4V_2296"&gt;&lt;span class="pN"&gt;2296&lt;/span&gt;Sattasatikakkhandhako dvādasamo.&lt;br /&gt; Imamhi khandhake vatthū pañcavīsati.&lt;/div&gt;&lt;div class="SUMMARY" id="p_4V_2297"&gt;&lt;span class="pN"&gt;2297&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_4V_2298"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2298&lt;/div&gt; &lt;div class="G"&gt;Dasa vatthūni pūretvā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kammaṃ dūtena pāvisi;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Cattāro puna rūpañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kosambi ca pāveyyako.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_2299"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2299&lt;/div&gt; &lt;div class="G"&gt;Maggo soreyyaṃ saṅkassaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kaṇṇakujjaṃ udumbaraṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sahajāti ca majjhesi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;assosi kaṃ nu kho mayaṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_4V_2300"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2300&lt;/div&gt; &lt;div class="G"&gt;Pattanāvāya ujjavi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;rahosi upanāmayaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Garu saṃgho ca vesāliṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;mettā saṃgho ubbāhikāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="ENDH3" id="p_4V_2301"&gt;&lt;span class="pN"&gt;2301&lt;/span&gt;Sattasatikakkhandhako niṭṭhito.&lt;/div&gt;&lt;div class="ENDH3" id="p_4V_2302"&gt;&lt;span class="pN"&gt;2302&lt;/span&gt;Cūḷavaggo niṭṭhito.&lt;/div&gt;&lt;div class="ENDBOOK" id="p_4V_2303"&gt;&lt;span class="pN"&gt;2303&lt;/span&gt;Cūḷavaggapāḷi niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272151" title="Go to previous page"&gt;&amp;lt;&amp;lt; 12.1 Paṭhamabhāṇavāra&lt;/a&gt;&lt;a href="javascript:void(0)" onclick="upP()" id="upL" name="271624" title="Go to parent page"&gt;up&lt;/a&gt;&lt;/div&gt;&lt;/div&gt;</data>
</xml>
