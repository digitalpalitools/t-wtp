<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/13"&gt;13 Tevijjasutta&lt;/a&gt;&lt;/div&gt;&lt;div class="i"&gt;13.3 Saṃsandanakathā&lt;/div&gt;&lt;div class=h&gt;Tevijjasutta&lt;/div&gt;&lt;div class=h&gt;Saṃsandanakathā&lt;/div&gt;&lt;div class="q" id="p_6D_939"&gt; &lt;div class="divNumber"&gt;550.&lt;/div&gt; &lt;div class="p"&gt;&lt;span class="pN"&gt;939&lt;/span&gt;Taṃ kiṃ maññasi, vāseṭṭha, kinti te sutaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ, sapariggaho vā brahmā apariggaho vā”ti? “Apariggaho, bho gotama”. “Saveracitto vā averacitto vā”ti? “Averacitto, bho gotama”. “Sabyāpajjacitto vā abyāpajjacitto vā”ti? “Abyāpajjacitto, bho gotama”. “Saṃkiliṭṭhacitto vā asaṃkiliṭṭhacitto vā”ti? “Asaṃkiliṭṭhacitto, bho gotama”. “Vasavattī vā avasavattī vā”ti? “Vasavattī, bho gotama”. &lt;/div&gt;&lt;/div&gt;&lt;div class="q" id="p_6D_940"&gt; &lt;div class="p"&gt;&lt;span class="pN"&gt;940&lt;/span&gt;“Taṃ kiṃ maññasi, vāseṭṭha, sapariggahā vā tevijjā brāhmaṇā apariggahā vā”ti? “Sapariggahā, bho gotama”. “Saveracittā vā averacittā vā”ti? “Saveracittā, bho gotama”. “Sabyāpajjacittā vā abyāpajjacittā vā”ti? “Sabyāpajjacittā, bho gotama”. “Saṃkiliṭṭhacittā vā asaṃkiliṭṭhacittā vā”ti? “Saṃkiliṭṭhacittā, bho gotama”. “Vasavattī vā avasavattī vā”ti? “Avasavattī, bho gotama”. &lt;/div&gt;&lt;/div&gt;&lt;div class="q" id="p_6D_941"&gt; &lt;div class="divNumber"&gt;551.&lt;/div&gt; &lt;div class="p"&gt;&lt;span class="pN"&gt;941&lt;/span&gt;“Iti kira, vāseṭṭha, sapariggahā tevijjā brāhmaṇā apariggaho brahmā. Api nu kho sapariggahānaṃ tevijjānaṃ brāhmaṇānaṃ apariggahena brahmunā saddhiṃ saṃsandati sametī”ti? “No hidaṃ, bho gotama”. “Sādhu, vāseṭṭha, te vata, vāseṭṭha, sapariggahā tevijjā brāhmaṇā kāyassa bhedā paraṃ maraṇā apariggahassa brahmuno sahabyūpagā bhavissantīti, netaṃ ṭhānaṃ vijjati. &lt;/div&gt;&lt;/div&gt;&lt;div class="q" id="p_6D_942"&gt; &lt;div class="p"&gt;&lt;span class="pN"&gt;942&lt;/span&gt;Iti kira, vāseṭṭha, saveracittā tevijjā brāhmaṇā, averacitto brahmā…pe…  sabyāpajjacittā tevijjā brāhmaṇā abyāpajjacitto brahmā…  saṃkiliṭṭhacittā tevijjā brāhmaṇā asaṃkiliṭṭhacitto brahmā…  avasavattī tevijjā brāhmaṇā vasavattī brahmā, api nu kho avasavattīnaṃ tevijjānaṃ brāhmaṇānaṃ vasavattinā brahmunā saddhiṃ saṃsandati sametī”ti? “No hidaṃ, bho gotama”. “Sādhu, vāseṭṭha, te vata, vāseṭṭha, avasavattī tevijjā brāhmaṇā kāyassa bhedā paraṃ maraṇā vasavattissa brahmuno sahabyūpagā bhavissantīti, netaṃ ṭhānaṃ vijjati. &lt;/div&gt;&lt;/div&gt;&lt;div class="q" id="p_6D_943"&gt; &lt;div class="divNumber"&gt;552.&lt;/div&gt; &lt;div class="p"&gt;&lt;span class="pN"&gt;943&lt;/span&gt;Idha kho pana te, vāseṭṭha, tevijjā brāhmaṇā āsīditvā saṃsīdanti, saṃsīditvā visāraṃ pāpuṇanti, sukkhataraṃ maññe taranti. Tasmā idaṃ tevijjānaṃ brāhmaṇānaṃ tevijjāiriṇantipi vuccati, tevijjāvivanantipi vuccati, tevijjābyasanantipi vuccatī”ti. &lt;/div&gt;&lt;/div&gt;&lt;div class="q" id="p_6D_944"&gt; &lt;div class="divNumber"&gt;553.&lt;/div&gt; &lt;div class="p"&gt;&lt;span class="pN"&gt;944&lt;/span&gt;Evaṃ vutte, vāseṭṭho māṇavo bhagavantaṃ etadavoca—  “sutaṃ metaṃ, bho gotama, samaṇo gotamo brahmānaṃ sahabyatāya maggaṃ jānātī”ti. “Taṃ kiṃ maññasi, vāseṭṭha. Āsanne ito manasākaṭaṃ, na ito dūre manasākaṭan”ti? “Evaṃ, bho gotama, āsanne ito manasākaṭaṃ, na ito dūre manasākaṭan”ti. &lt;/div&gt;&lt;/div&gt;&lt;div class="q" id="p_6D_945"&gt; &lt;div class="divNumber"&gt;554.&lt;/div&gt; &lt;div class="p"&gt;&lt;span class="pN"&gt;945&lt;/span&gt;“Taṃ kiṃ maññasi, vāseṭṭha, idhassa puriso manasākaṭe jātasaṃvaddho. Tamenaṃ manasākaṭato tāvadeva avasaṭaṃ manasākaṭassa maggaṃ puccheyyuṃ. Siyā nu kho, vāseṭṭha, tassa purisassa manasākaṭe jātasaṃvaddhassa manasākaṭassa maggaṃ puṭṭhassa dandhāyitattaṃ vā vitthāyitattaṃ vā”ti? “No hidaṃ, bho gotama”. “Taṃ kissa hetu”? “Amu hi, bho gotama, puriso manasākaṭe jātasaṃvaddho, tassa sabbāneva manasākaṭassa maggāni suviditānī”ti. &lt;/div&gt;&lt;/div&gt;&lt;div class="q" id="p_6D_946"&gt; &lt;div class="p"&gt;&lt;span class="pN"&gt;946&lt;/span&gt;“Siyā kho, vāseṭṭha, tassa purisassa manasākaṭe jātasaṃvaddhassa manasākaṭassa maggaṃ puṭṭhassa dandhāyitattaṃ vā vitthāyitattaṃ vā, na tveva tathāgatassa brahmaloke vā brahmalokagāminiyā vā paṭipadāya puṭṭhassa dandhāyitattaṃ vā vitthāyitattaṃ vā. Brahmānañcāhaṃ, vāseṭṭha, pajānāmi brahmalokañca brahmalokagāminiñca paṭipadaṃ, yathā paṭipanno ca brahmalokaṃ upapanno, tañca pajānāmī”ti. &lt;/div&gt;&lt;/div&gt;&lt;div class="q" id="p_6D_947"&gt; &lt;div class="divNumber"&gt;555.&lt;/div&gt; &lt;div class="p"&gt;&lt;span class="pN"&gt;947&lt;/span&gt;Evaṃ vutte, vāseṭṭho māṇavo bhagavantaṃ etadavoca—  “sutaṃ metaṃ, bho gotama, samaṇo gotamo brahmānaṃ sahabyatāya maggaṃ desetī”ti. “Sādhu no bhavaṃ gotamo brahmānaṃ sahabyatāya maggaṃ desetu ullumpatu bhavaṃ gotamo brāhmaṇiṃ pajan”ti. “Tena hi, vāseṭṭha, suṇāhi; sādhukaṃ manasi karohi; bhāsissāmī”ti. “Evaṃ, bho”ti kho vāseṭṭho māṇavo bhagavato paccassosi. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273528" title="Go to previous page"&gt;&amp;lt;&amp;lt; 13.2.3 Aciravatīnadīupamā&lt;/a&gt;&lt;a href="javascript:void(0)" onclick="upP()" id="upL" name="271658" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272320" title="Go to next page"&gt;13.4 Brahmalokamaggadesanā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
