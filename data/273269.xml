<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.2"&gt;2.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;2.2.5 Bhojanapaṭiggahaṇasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Bhojanapaṭiggahaṇasikkhāpada&lt;/div&gt;&lt;div class="q" id="p_2V_2292"&gt; &lt;div class="divNumber"&gt;699.&lt;/div&gt; &lt;div class="p"&gt;&lt;span class="pN"&gt;2292&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sundarīnandā bhikkhunī abhirūpā hoti dassanīyā pāsādikā. Manussā bhattagge sundarīnandaṃ bhikkhuniṃ passitvā avassutā avassutāya sundarīnandāya bhikkhuniyā aggamaggāni bhojanāni denti. Sundarīnandā bhikkhunī yāvadatthaṃ bhuñjati; aññā bhikkhuniyo na cittarūpaṃ labhanti. &lt;/div&gt;&lt;/div&gt;&lt;div class="q" id="p_2V_2293"&gt; &lt;div class="p"&gt;&lt;span class="pN"&gt;2293&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā sundarīnandā avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādissati bhuñjissatī”ti…pe…  “saccaṃ kira, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādati bhuñjatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādissati bhuñjissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2294"&gt; &lt;div class="divNumber"&gt;700.&lt;/div&gt; &lt;div class="p"&gt;&lt;span class="pN"&gt;2294&lt;/span&gt;&lt;span class="bold"&gt;“Yā pana bhikkhunī avassutā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. (&lt;span class="italic"&gt;5&lt;/span&gt;:&lt;span class="bold"&gt;13&lt;/span&gt;) &lt;/div&gt;&lt;/div&gt;&lt;div class="q" id="p_2V_2295"&gt; &lt;div class="divNumber"&gt;701.&lt;/div&gt; &lt;div class="p"&gt;&lt;span class="pN"&gt;2295&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2296"&gt; &lt;div class="p"&gt;&lt;span class="pN"&gt;2296&lt;/span&gt;&lt;span class="bold"&gt;Avassutā&lt;/span&gt; nāma sārattā apekkhavatī paṭibaddhacittā. &lt;/div&gt;&lt;/div&gt;&lt;div class="q" id="p_2V_2297"&gt; &lt;div class="p"&gt;&lt;span class="pN"&gt;2297&lt;/span&gt;&lt;span class="bold"&gt;Avassuto&lt;/span&gt; nāma sāratto apekkhavā paṭibaddhacitto. &lt;/div&gt;&lt;/div&gt;&lt;div class="q" id="p_2V_2298"&gt; &lt;div class="p"&gt;&lt;span class="pN"&gt;2298&lt;/span&gt;&lt;span class="bold"&gt;Purisapuggalo&lt;/span&gt; nāma manussapuriso, na yakkho na peto na tiracchānagato, viññū paṭibalo sārajjituṃ. &lt;/div&gt;&lt;/div&gt;&lt;div class="q" id="p_2V_2299"&gt; &lt;div class="p"&gt;&lt;span class="pN"&gt;2299&lt;/span&gt;&lt;span class="bold"&gt;Khādanīyaṃ&lt;/span&gt; nāma pañca bhojanāni—  udakadantaponaṃ ṭhapetvā avasesaṃ khādanīyaṃ nāma. &lt;/div&gt;&lt;/div&gt;&lt;div class="q" id="p_2V_2300"&gt; &lt;div class="p"&gt;&lt;span class="pN"&gt;2300&lt;/span&gt;&lt;span class="bold"&gt;Bhojanīyaṃ&lt;/span&gt; nāma pañca bhojanāni—  odano, kummāso, sattu, maccho, maṃsaṃ. &lt;/div&gt;&lt;/div&gt;&lt;div class="q" id="p_2V_2301"&gt; &lt;div class="p"&gt;&lt;span class="pN"&gt;2301&lt;/span&gt;“Khādissāmi bhuñjissāmī”ti paṭiggaṇhāti, āpatti thullaccayassa. Ajjhohāre ajjhohāre āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2302"&gt; &lt;div class="p"&gt;&lt;span class="pN"&gt;2302&lt;/span&gt;&lt;span class="bold"&gt;Ayampī&lt;/span&gt;ti purimāyo upādāya vuccati. &lt;/div&gt;&lt;/div&gt;&lt;div class="q" id="p_2V_2303"&gt; &lt;div class="p"&gt;&lt;span class="pN"&gt;2303&lt;/span&gt;&lt;span class="bold"&gt;Paṭhamāpattikan&lt;/span&gt;ti saha vatthujjhācārā āpajjati asamanubhāsanāya. &lt;/div&gt;&lt;/div&gt;&lt;div class="q" id="p_2V_2304"&gt; &lt;div class="p"&gt;&lt;span class="pN"&gt;2304&lt;/span&gt;&lt;span class="bold"&gt;Nissāraṇīyan&lt;/span&gt;ti saṃghamhā nissārīyati. &lt;/div&gt;&lt;/div&gt;&lt;div class="q" id="p_2V_2305"&gt; &lt;div class="p"&gt;&lt;span class="pN"&gt;2305&lt;/span&gt;&lt;span class="bold"&gt;Saṃghādiseso&lt;/span&gt;ti…pe…  tenapi vuccati saṃghādisesoti. &lt;/div&gt;&lt;/div&gt;&lt;div class="q" id="p_2V_2306"&gt; &lt;div class="p"&gt;&lt;span class="pN"&gt;2306&lt;/span&gt;Udakadantaponaṃ paṭiggaṇhāti, āpatti dukkaṭassa. Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa. &lt;/div&gt;&lt;/div&gt;&lt;div class="q" id="p_2V_2307"&gt; &lt;div class="divNumber"&gt;702.&lt;/div&gt; &lt;div class="p"&gt;&lt;span class="pN"&gt;2307&lt;/span&gt;Ajjhohāre ajjhohāre āpatti thullaccayassa. Udakadantaponaṃ paṭiggaṇhāti, āpatti dukkaṭassa. Ubhatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti thullaccayassa. Udakadantaponaṃ paṭiggaṇhāti, āpatti dukkaṭassa. Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Udakadantaponaṃ paṭiggaṇhāti, āpatti dukkaṭassa. &lt;/div&gt;&lt;/div&gt;&lt;div class="q" id="p_2V_2308"&gt; &lt;div class="divNumber"&gt;703.&lt;/div&gt; &lt;div class="p"&gt;&lt;span class="pN"&gt;2308&lt;/span&gt;Anāpatti—  ubhatoanavassutā honti, “anavassuto”ti jānantī paṭiggaṇhāti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2309"&gt;&lt;span class="pN"&gt;2309&lt;/span&gt;Pañcamasaṃghādisesasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273268" title="Go to previous page"&gt;&amp;lt;&amp;lt; 2.2.4 Ukkhittakaosāraṇasikkhāpada&lt;/a&gt;&lt;a href="javascript:void(0)" onclick="upP()" id="upL" name="271806" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273270" title="Go to next page"&gt;2.2.6 Dutiyabhojanapaṭiggahaṇasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
