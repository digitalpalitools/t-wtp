<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S4"&gt;13S4 Saḷāyatanavaggasaṃyuttapāḷi&lt;/a&gt; » &lt;a href="/tipitaka/13S4/1"&gt;1 Saḷāyatanasaṃyutta&lt;/a&gt; » &lt;a href="/tipitaka/13S4/1/1.4"&gt;1.4 Catutthapaṇṇāsaka&lt;/a&gt; » &lt;a href="/tipitaka/13S4/1/1.4/1.4.3"&gt;1.4.3 Samuddavagga&lt;/a&gt;&lt;/div&gt;&lt;div class="i"&gt;1.4.3.3 Bāḷisikopamasutta&lt;/div&gt;&lt;div class=h&gt;Saḷāyatanasaṃyutta&lt;/div&gt;&lt;div class=h&gt;Catutthapaṇṇāsaka&lt;/div&gt;&lt;div class=h&gt;Samuddavagga&lt;/div&gt;&lt;div class=h&gt;Bāḷisikopamasutta&lt;/div&gt;&lt;div class="q" id="p_13S4_933"&gt; &lt;div class="divNumber"&gt;230.&lt;/div&gt; &lt;div class="p"&gt;&lt;span class="pN"&gt;933&lt;/span&gt;“Seyyathāpi, bhikkhave, bāḷisiko āmisagatabaḷisaṃ gambhīre udakarahade pakkhipeyya. Tamenaṃ aññataro āmisacakkhu maccho gileyya. Evañhi so, bhikkhave, maccho gilitabaḷiso bāḷisikassa anayaṃ āpanno byasanaṃ āpanno yathākāmakaraṇīyo bāḷisikassa. &lt;/div&gt;&lt;/div&gt;&lt;div class="q" id="p_13S4_934"&gt; &lt;div class="p"&gt;&lt;span class="pN"&gt;934&lt;/span&gt;Evameva kho, bhikkhave, chayime baḷisā lokasmiṃ anayāya sattānaṃ vadhāya pāṇinaṃ. Katame cha? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso, mārassa anayaṃ āpanno byasanaṃ āpanno yathākāmakaraṇīyo pāpimato…pe…  santi, bhikkhave, jivhāviññeyyā rasā…pe… . &lt;/div&gt;&lt;/div&gt;&lt;div class="q" id="p_13S4_935"&gt; &lt;div class="p"&gt;&lt;span class="pN"&gt;935&lt;/span&gt;Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso mārassa anayaṃ āpanno byasanaṃ āpanno yathākāmakaraṇīyo pāpimato. &lt;/div&gt;&lt;/div&gt;&lt;div class="q" id="p_13S4_936"&gt; &lt;div class="p"&gt;&lt;span class="pN"&gt;936&lt;/span&gt;Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, nābhinandati nābhivadati nājjhosāya tiṭṭhati. Ayaṃ vuccati, bhikkhave, bhikkhu na gilitabaḷiso mārassa abhedi baḷisaṃ paribhedi baḷisaṃ na anayaṃ āpanno na byasanaṃ āpanno na yathākāmakaraṇīyo pāpimato…pe… . &lt;/div&gt;&lt;/div&gt;&lt;div class="q" id="p_13S4_937"&gt; &lt;div class="p"&gt;&lt;span class="pN"&gt;937&lt;/span&gt;Santi, bhikkhave, jivhāviññeyyā rasā…pe… . Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, ayaṃ vuccati, bhikkhave, bhikkhu na gilitabaḷiso mārassa abhedi baḷisaṃ paribhedi baḷisaṃ na anayaṃ āpanno na byasanaṃ āpanno na yathākāmakaraṇīyo pāpimato”ti. &lt;/div&gt;&lt;/div&gt;&lt;div class="CENTER" id="p_13S4_938"&gt;&lt;span class="pN"&gt;938&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="277278" title="Go to previous page"&gt;&amp;lt;&amp;lt; 1.4.3.2 Dutiyasamuddasutta&lt;/a&gt;&lt;a href="javascript:void(0)" onclick="upP()" id="upL" name="274342" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="277280" title="Go to next page"&gt;1.4.3.4 Khīrarukkhopamasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
