<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.9"&gt;1.5.9 Ratanavagga&lt;/a&gt;&lt;/div&gt;&lt;div class="i"&gt;1.5.9.1 Antepurasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ratanavagga&lt;/div&gt;&lt;div class=h&gt;Antepurasikkhāpada&lt;/div&gt;&lt;div class="q" id="p_2V_1448"&gt;&lt;div class="divNumber"&gt;494.&lt;/div&gt;&lt;div class="p"&gt;&lt;span class="pN"&gt;1448&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena rājā pasenadi kosalo uyyānapālaṃ āṇāpesi—  “gaccha, bhaṇe, uyyānaṃ sodhehi. Uyyānaṃ gamissāmā”ti. “Evaṃ, devā”ti kho so uyyānapālo rañño pasenadissa kosalassa paṭissutvā uyyānaṃ sodhento addasa bhagavantaṃ aññatarasmiṃ rukkhamūle nisinnaṃ. Disvāna yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca—  “suddhaṃ, deva, uyyānaṃ. Api ca bhagavā tattha nisinno”ti. “Hotu, bhaṇe. Mayaṃ bhagavantaṃ payirupāsissāmā”ti.&lt;/div&gt;&lt;/div&gt;&lt;div class="q" id="p_2V_1449"&gt;&lt;div class="p"&gt;&lt;span class="pN"&gt;1449&lt;/span&gt;Atha kho rājā pasenadi kosalo uyyānaṃ gantvā yena bhagavā tenupasaṅkami. Tena kho pana samayena aññataro upāsako bhagavantaṃ payirupāsanto nisinno hoti. Addasā kho rājā pasenadi kosalo taṃ upāsakaṃ bhagavantaṃ payirupāsantaṃ nisinnaṃ. Disvāna bhīto aṭṭhāsi. Atha kho rañño pasenadissa kosalassa etadahosi—  “nārahatāyaṃ puriso pāpo hotuṃ, yathā bhagavantaṃ payirupāsatī”ti. Yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho so upāsako bhagavato gāravena rājānaṃ pasenadiṃ kosalaṃ neva abhivādesi na paccuṭṭhāsi. Atha kho rājā pasenadi kosalo anattamano ahosi—  “kathañhi nāmāyaṃ puriso mayi āgate neva abhivādessati na paccuṭṭhessatī”ti. Atha kho bhagavā rājānaṃ pasenadiṃ kosalaṃ anattamanaṃ viditvā rājānaṃ pasenadiṃ kosalaṃ etadavoca—  “eso kho, mahārāja, upāsako bahussuto āgatāgamo kāmesu vītarāgo”ti. Atha kho rañño pasenadissa kosalassa etadahosi—  “nārahatāyaṃ upāsako orako hotuṃ, bhagavāpi imassa vaṇṇaṃ bhāsatī”ti. Taṃ upāsakaṃ etadavoca—  “vadeyyāsi, upāsaka, yena attho”ti. “Suṭṭhu, devā”ti. Atha kho bhagavā rājānaṃ pasenadiṃ kosalaṃ dhammiyā kathāya sandassesi samādapesi samuttejesi sampahaṃsesi. Atha kho rājā pasenadi kosalo bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi.&lt;/div&gt;&lt;/div&gt;&lt;div class="q" id="p_2V_1450"&gt;&lt;div class="divNumber"&gt;495.&lt;/div&gt;&lt;div class="p"&gt;&lt;span class="pN"&gt;1450&lt;/span&gt;Tena kho pana samayena rājā pasenadi kosalo uparipāsādavaragato hoti. Addasā kho rājā pasenadi kosalo taṃ upāsakaṃ rathikāya chattapāṇiṃ gacchantaṃ. Disvāna pakkosāpetvā etadavoca—  “tvaṃ kira, upāsaka, bahussuto āgatāgamo. Sādhu, upāsaka, amhākaṃ itthāgāraṃ dhammaṃ vācehī”ti. “Yamahaṃ, deva, jānāmi ayyānaṃ vāhasā, ayyāva devassa itthāgāraṃ dhammaṃ vācessantī”ti. Atha kho rājā pasenadi kosalo—  “saccaṃ kho upāsako āhā”ti yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca—  “sādhu, bhante, bhagavā ekaṃ bhikkhuṃ āṇāpetu yo amhākaṃ itthāgāraṃ dhammaṃ vācessatī”ti. Atha kho bhagavā rājānaṃ pasenadiṃ kosalaṃ dhammiyā kathāya sandassesi…pe…  padakkhiṇaṃ katvā pakkāmi. Atha kho bhagavā āyasmantaṃ ānandaṃ āmantesi—  “tenahānanda, rañño itthāgāraṃ dhammaṃ vācehī”ti. “Evaṃ, bhante”ti kho āyasmā ānando bhagavato paṭissutvā kālena kālaṃ pavisitvā rañño itthāgāraṃ dhammaṃ vāceti. Atha kho āyasmā ānando pubbaṇhasamayaṃ nivāsetvā pattacīvaramādāya yena rañño pasenadissa kosalassa nivesanaṃ tenupasaṅkami.&lt;/div&gt;&lt;/div&gt;&lt;div class="q" id="p_2V_1451"&gt;&lt;div class="divNumber"&gt;496.&lt;/div&gt;&lt;div class="p"&gt;&lt;span class="pN"&gt;1451&lt;/span&gt;Tena kho pana samayena rājā pasenadi kosalo mallikāya deviyā saddhiṃ sayanagato hoti. Addasā kho mallikā devī āyasmantaṃ ānandaṃ dūratova āgacchantaṃ. Disvāna sahasā vuṭṭhāsi; pītakamaṭṭhaṃ dussaṃ pabhassittha. Atha kho āyasmā ānando tatova paṭinivattitvā ārāmaṃ gantvā bhikkhūnaṃ etamatthaṃ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā ānando pubbe appaṭisaṃvidito rañño antepuraṃ pavisissatī”ti…pe…  “saccaṃ kira tvaṃ, ānanda, pubbe appaṭisaṃvidito rañño antepuraṃ pavisasī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, ānanda, pubbe appaṭisaṃvidito rañño antepuraṃ pavisissasi. Netaṃ, ānanda, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi— &lt;/div&gt;&lt;/div&gt;&lt;div class="q" id="p_2V_1452"&gt;&lt;div class="divNumber"&gt;497.&lt;/div&gt;&lt;div class="p"&gt;&lt;span class="pN"&gt;1452&lt;/span&gt;“Dasayime, bhikkhave, ādīnavā rājantepurappavesane. Katame dasa? Idha, bhikkhave, rājā mahesiyā saddhiṃ nisinno hoti, tattha bhikkhu pavisati. Mahesī vā bhikkhuṃ disvā sitaṃ pātukaroti. Bhikkhu vā mahesiṃ disvā sitaṃ pātukaroti. Tattha rañño evaṃ hoti—  ‘addhā imesaṃ kataṃ vā karissanti vā’ti. Ayaṃ, bhikkhave, paṭhamo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1453"&gt;&lt;div class="p"&gt;&lt;span class="pN"&gt;1453&lt;/span&gt;Puna caparaṃ, bhikkhave, rājā bahukicco bahukaraṇīyo. Aññataraṃ itthiṃ gantvā nassarati. Sā tena gabbhaṃ gaṇhi. Tattha rañño evaṃ hoti—  ‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, dutiyo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1454"&gt;&lt;div class="p"&gt;&lt;span class="pN"&gt;1454&lt;/span&gt;Puna caparaṃ, bhikkhave, rañño antepure aññataraṃ ratanaṃ nassati. Tattha rañño evaṃ hoti—  ‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, tatiyo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1455"&gt;&lt;div class="p"&gt;&lt;span class="pN"&gt;1455&lt;/span&gt;Puna caparaṃ, bhikkhave, rañño antepure abbhantarā guyhamantā bahiddhā sambhedaṃ gacchanti. Tattha rañño evaṃ hoti—  ‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, catuttho ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1456"&gt;&lt;div class="p"&gt;&lt;span class="pN"&gt;1456&lt;/span&gt;Puna caparaṃ, bhikkhave, rañño antepure putto vā pitaraṃ pattheti pitā vā puttaṃ pattheti. Tesaṃ evaṃ hoti—  ‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, pañcamo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1457"&gt;&lt;div class="p"&gt;&lt;span class="pN"&gt;1457&lt;/span&gt;Puna caparaṃ, bhikkhave, rājā nīcaṭṭhāniyaṃ ucce ṭhāne ṭhapeti. Yesaṃ taṃ amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, chaṭṭho ādīnavo, rājantepurappavesane.&lt;/div&gt;&lt;/div&gt;&lt;div class="q" id="p_2V_1458"&gt;&lt;div class="p"&gt;&lt;span class="pN"&gt;1458&lt;/span&gt;Puna caparaṃ, bhikkhave, rājā uccaṭṭhāniyaṃ nīce ṭhāne ṭhapeti. Yesaṃ taṃ amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, sattamo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1459"&gt;&lt;div class="p"&gt;&lt;span class="pN"&gt;1459&lt;/span&gt;Puna caparaṃ, bhikkhave, rājā akāle senaṃ uyyojeti. Yesaṃ taṃ amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, aṭṭhamo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1460"&gt;&lt;div class="p"&gt;&lt;span class="pN"&gt;1460&lt;/span&gt;Puna caparaṃ, bhikkhave, rājā kāle senaṃ uyyojetvā antarāmaggato nivattāpeti. Yesaṃ taṃ amanāpaṃ tesaṃ evaṃ hoti—  ‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, navamo ādīnavo rājantepurappavesane.&lt;/div&gt;&lt;/div&gt;&lt;div class="q" id="p_2V_1461"&gt;&lt;div class="p"&gt;&lt;span class="pN"&gt;1461&lt;/span&gt;Puna caparaṃ, bhikkhave, rañño rājantepuraṃ hatthisammaddaṃ assasammaddaṃ rathasammaddaṃ rajanīyāni rūpasaddagandharasaphoṭṭhabbāni, yāni na pabbajitassa sāruppāni. Ayaṃ, bhikkhave, dasamo ādīnavo rājantepurappavesane. Ime kho, bhikkhave, dasa ādīnavā rājantepurappavesane”ti. Atha kho bhagavā āyasmantaṃ ānandaṃ anekapariyāyena vigarahitvā dubbharatāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1462"&gt;&lt;div class="divNumber"&gt;498.&lt;/div&gt;&lt;div class="p"&gt;&lt;span class="pN"&gt;1462&lt;/span&gt;&lt;span class="bold"&gt;“Yo pana bhikkhu rañño khattiyassa muddhāvasittassa anikkhantarājake aniggataratanake pubbe appaṭisaṃvidito indakhīlaṃ atikkāmeyya, pācittiyan”&lt;/span&gt;ti. (&lt;span class="italic"&gt;83&lt;/span&gt;:&lt;span class="bold"&gt;132&lt;/span&gt;)&lt;/div&gt;&lt;/div&gt;&lt;div class="q" id="p_2V_1463"&gt;&lt;div class="divNumber"&gt;499.&lt;/div&gt;&lt;div class="p"&gt;&lt;span class="pN"&gt;1463&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1464"&gt;&lt;div class="p"&gt;&lt;span class="pN"&gt;1464&lt;/span&gt;&lt;span class="bold"&gt;Khattiyo&lt;/span&gt; nāma ubhato sujāto hoti, mātito ca pitito ca saṃsuddhagahaṇiko, yāva sattamā pitāmahayugā akkhitto anupakuṭṭho jātivādena.&lt;/div&gt;&lt;/div&gt;&lt;div class="q" id="p_2V_1465"&gt;&lt;div class="p"&gt;&lt;span class="pN"&gt;1465&lt;/span&gt;&lt;span class="bold"&gt;Muddhāvasitto&lt;/span&gt; nāma khattiyābhisekena abhisitto hoti.&lt;/div&gt;&lt;/div&gt;&lt;div class="q" id="p_2V_1466"&gt;&lt;div class="p"&gt;&lt;span class="pN"&gt;1466&lt;/span&gt;&lt;span class="bold"&gt;Anikkhantarājake&lt;/span&gt;ti rājā sayanigharā anikkhanto hoti.&lt;/div&gt;&lt;/div&gt;&lt;div class="q" id="p_2V_1467"&gt;&lt;div class="p"&gt;&lt;span class="pN"&gt;1467&lt;/span&gt;&lt;span class="bold"&gt;Aniggataratanake&lt;/span&gt;ti mahesī sayanigharā anikkhantā hoti, ubho vā anikkhantā honti.&lt;/div&gt;&lt;/div&gt;&lt;div class="q" id="p_2V_1468"&gt;&lt;div class="p"&gt;&lt;span class="pN"&gt;1468&lt;/span&gt;&lt;span class="bold"&gt;Pubbe appaṭisaṃvidito&lt;/span&gt;ti pubbe anāmantetvā.&lt;/div&gt;&lt;/div&gt;&lt;div class="q" id="p_2V_1469"&gt;&lt;div class="p"&gt;&lt;span class="pN"&gt;1469&lt;/span&gt;&lt;span class="bold"&gt;Indakhīlo&lt;/span&gt; nāma sayanigharassa ummāro vuccati.&lt;/div&gt;&lt;/div&gt;&lt;div class="q" id="p_2V_1470"&gt;&lt;div class="p"&gt;&lt;span class="pN"&gt;1470&lt;/span&gt;&lt;span class="bold"&gt;Sayanigharaṃ&lt;/span&gt; nāma yattha katthaci rañño sayanaṃ paññattaṃ hoti, antamaso sāṇipākāraparikkhittampi.&lt;/div&gt;&lt;/div&gt;&lt;div class="q" id="p_2V_1471"&gt;&lt;div class="p"&gt;&lt;span class="pN"&gt;1471&lt;/span&gt;&lt;span class="bold"&gt;Indakhīlaṃ atikkāmeyyā&lt;/span&gt;ti paṭhamaṃ pādaṃ ummāraṃ atikkāmeti, āpatti dukkaṭassa. Dutiyaṃ pādaṃ atikkāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1472"&gt;&lt;div class="divNumber"&gt;500.&lt;/div&gt;&lt;div class="p"&gt;&lt;span class="pN"&gt;1472&lt;/span&gt;Appaṭisaṃvidite appaṭisaṃviditasaññī indakhīlaṃ atikkāmeti, āpatti pācittiyassa. Appaṭisaṃvidite vematiko indakhīlaṃ atikkāmeti, āpatti pācittiyassa. Appaṭisaṃvidite paṭisaṃviditasaññī indakhīlaṃ atikkāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1473"&gt;&lt;div class="p"&gt;&lt;span class="pN"&gt;1473&lt;/span&gt;Paṭisaṃvidite appaṭisaṃviditasaññī, āpatti dukkaṭassa. Paṭisaṃvidite vematiko, āpatti dukkaṭassa. Paṭisaṃvidite paṭisaṃviditasaññī, anāpatti.&lt;/div&gt;&lt;/div&gt;&lt;div class="q" id="p_2V_1474"&gt;&lt;div class="divNumber"&gt;501.&lt;/div&gt;&lt;div class="p"&gt;&lt;span class="pN"&gt;1474&lt;/span&gt;Anāpatti—  paṭisaṃvidite, na khattiyo hoti, na khattiyābhisekena abhisitto hoti, rājā sayanigharā nikkhanto hoti, mahesī sayanigharā nikkhantā hoti, ubho vā nikkhantā honti, na sayanighare, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1475"&gt;&lt;span class="pN"&gt;1475&lt;/span&gt;Antepurasikkhāpadaṃ niṭṭhitaṃ paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273238" title="Go to previous page"&gt;&amp;lt;&amp;lt; 1.5.9 Ratanavagga&lt;/a&gt;&lt;a href="javascript:void(0)" onclick="upP()" id="upL" name="273238" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276523" title="Go to next page"&gt;1.5.9.2 Ratanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
