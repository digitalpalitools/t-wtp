<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/12"&gt;12 Saccasaṃyutta&lt;/a&gt; » &lt;a href="/tipitaka/14S5/12/12.2"&gt;12.2 Dhammacakkappavattanavagga&lt;/a&gt;&lt;/div&gt;&lt;div class="i"&gt;12.2.4 Ajjhattikāyatanasutta&lt;/div&gt;&lt;div class=h&gt;Saccasaṃyutta&lt;/div&gt;&lt;div class=h&gt;Dhammacakkappavattanavagga&lt;/div&gt;&lt;div class=h&gt;Ajjhattikāyatanasutta&lt;/div&gt;&lt;div class="q" id="p_14S5_2233"&gt; &lt;div class="divNumber"&gt;1084.&lt;/div&gt; &lt;div class="p"&gt;&lt;span class="pN"&gt;2233&lt;/span&gt;“Cattārimāni, bhikkhave, ariyasaccāni. Katamāni cattāri? Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ. &lt;/div&gt;&lt;/div&gt;&lt;div class="q" id="p_14S5_2234"&gt; &lt;div class="p"&gt;&lt;span class="pN"&gt;2234&lt;/span&gt;Katamañca, bhikkhave, dukkhaṃ ariyasaccaṃ? ‘Cha ajjhattikāni āyatanānī’tissa vacanīyaṃ. Katamāni cha? Cakkhāyatanaṃ…pe…  manāyatanaṃ—  idaṃ vuccati, bhikkhave, dukkhaṃ ariyasaccaṃ. &lt;/div&gt;&lt;/div&gt;&lt;div class="q" id="p_14S5_2235"&gt; &lt;div class="p"&gt;&lt;span class="pN"&gt;2235&lt;/span&gt;Katamañca, bhikkhave, dukkhasamudayaṃ ariyasaccaṃ? Yāyaṃ taṇhā ponobbhavikā nandirāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā—  idaṃ vuccati, bhikkhave, dukkhasamudayaṃ ariyasaccaṃ. &lt;/div&gt;&lt;/div&gt;&lt;div class="q" id="p_14S5_2236"&gt; &lt;div class="p"&gt;&lt;span class="pN"&gt;2236&lt;/span&gt;Katamañca, bhikkhave, dukkhanirodhaṃ ariyasaccaṃ? Yo tassāyeva taṇhāya asesavirāganirodho cāgo paṭinissaggo mutti anālayo—  idaṃ vuccati, bhikkhave, dukkhanirodhaṃ ariyasaccaṃ. &lt;/div&gt;&lt;/div&gt;&lt;div class="q" id="p_14S5_2237"&gt; &lt;div class="p"&gt;&lt;span class="pN"&gt;2237&lt;/span&gt;Katamañca, bhikkhave, dukkhanirodhagāminī paṭipadā ariyasaccaṃ? Ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi—  idaṃ vuccati, bhikkhave, dukkhanirodhagāminī paṭipadā ariyasaccaṃ. Imāni kho, bhikkhave, cattāri ariyasaccāni. &lt;/div&gt;&lt;/div&gt;&lt;div class="q" id="p_14S5_2238"&gt; &lt;div class="p"&gt;&lt;span class="pN"&gt;2238&lt;/span&gt;Tasmātiha, bhikkhave, ‘idaṃ dukkhan’ti yogo karaṇīyo…pe…  ‘ayaṃ dukkhanirodhagāminī paṭipadā’ti yogo karaṇīyo”ti. &lt;/div&gt;&lt;/div&gt;&lt;div class="CENTER" id="p_14S5_2239"&gt;&lt;span class="pN"&gt;2239&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274993" title="Go to previous page"&gt;&amp;lt;&amp;lt; 12.2.3 Khandhasutta&lt;/a&gt;&lt;a href="javascript:void(0)" onclick="upP()" id="upL" name="272880" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274995" title="Go to next page"&gt;12.2.5 Paṭhamadhāraṇasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
