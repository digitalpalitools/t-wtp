<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.6"&gt;1.6 Pāṭidesanīyakaṇḍa&lt;/a&gt;&lt;/div&gt;&lt;div class="i"&gt;1.6.3 Tatiyapāṭidesanīyasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pāṭidesanīyakaṇḍa&lt;/div&gt;&lt;div class=h&gt;Tatiyapāṭidesanīyasikkhāpada&lt;/div&gt;&lt;div class="q" id="p_2V_1627"&gt;&lt;div class="divNumber"&gt;562.&lt;/div&gt;&lt;div class="p"&gt;&lt;span class="pN"&gt;1627&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññataraṃ kulaṃ ubhatopasannaṃ hoti. Saddhāya vaḍḍhati, bhogena hāyati, yaṃ tasmiṃ kule uppajjati purebhattaṃ khādanīyaṃ vā bhojanīyaṃ vā taṃ sabbaṃ bhikkhūnaṃ vissajjetvā appekadā anasitā acchanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā na mattaṃ jānitvā paṭiggahessanti. Ime imesaṃ datvā appekadā anasitā acchantī”ti.&lt;/div&gt;&lt;/div&gt;&lt;div class="q" id="p_2V_1628"&gt;&lt;div class="p"&gt;&lt;span class="pN"&gt;1628&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, yaṃ kulaṃ saddhāya vaḍḍhati, bhogena hāyati evarūpassa kulassa ñattidutiyena kammena sekkhasammutiṃ dātuṃ. Evañca pana, bhikkhave, dātabbā. Byattena bhikkhunā paṭibalena saṃgho ñāpetabbo— &lt;/div&gt;&lt;/div&gt;&lt;div class="q" id="p_2V_1629"&gt;&lt;div class="divNumber"&gt;563.&lt;/div&gt;&lt;div class="p"&gt;&lt;span class="pN"&gt;1629&lt;/span&gt;‘Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena hāyati. Yadi saṃghassa pattakallaṃ, saṃgho itthannāmassa kulassa sekkhasammutiṃ dadeyya. Esā ñatti.&lt;/div&gt;&lt;/div&gt;&lt;div class="q" id="p_2V_1630"&gt;&lt;div class="p"&gt;&lt;span class="pN"&gt;1630&lt;/span&gt;Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena hāyati. Saṃgho itthannāmassa kulassa sekkhasammutiṃ deti. Yassāyasmato khamati itthannāmassa kulassa sekkhasammutiyā dānaṃ, so tuṇhassa; yassa nakkhamati, so bhāseyya.&lt;/div&gt;&lt;/div&gt;&lt;div class="q" id="p_2V_1631"&gt;&lt;div class="p"&gt;&lt;span class="pN"&gt;1631&lt;/span&gt;Dinnā saṃghena itthannāmassa kulassa sekkhasammuti. Khamati saṃghassa, tasmā tuṇhī, evametaṃ dhārayāmī’ti.&lt;/div&gt;&lt;/div&gt;&lt;div class="q" id="p_2V_1632"&gt;&lt;div class="p"&gt;&lt;span class="pN"&gt;1632&lt;/span&gt;Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1633"&gt;&lt;div class="p"&gt;&lt;span class="pN"&gt;1633&lt;/span&gt;&lt;span class="bold"&gt;“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ taṃ paṭidesemī’”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_1634"&gt;&lt;div class="p"&gt;&lt;span class="pN"&gt;1634&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_1635"&gt;&lt;div class="divNumber"&gt;564.&lt;/div&gt;&lt;div class="p"&gt;&lt;span class="pN"&gt;1635&lt;/span&gt;Tena kho pana samayena sāvatthiyaṃ ussavo hoti. Manussā bhikkhū nimantetvā bhojenti. Tampi kho kulaṃ bhikkhū nimantesi. Bhikkhū kukkuccāyantā nādhivāsenti—  “paṭikkhittaṃ bhagavatā sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti. Te ujjhāyanti khiyyanti vipācenti—  “kiṃ nu kho nāma amhākaṃ jīvitena yaṃ ayyā amhākaṃ na paṭiggaṇhantī”ti.&lt;/div&gt;&lt;/div&gt;&lt;div class="q" id="p_2V_1636"&gt;&lt;div class="p"&gt;&lt;span class="pN"&gt;1636&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, nimantitena sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1637"&gt;&lt;div class="p"&gt;&lt;span class="pN"&gt;1637&lt;/span&gt;&lt;span class="bold"&gt;“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā&lt;/span&gt;, &lt;span class="bold"&gt;paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_1638"&gt;&lt;div class="p"&gt;&lt;span class="pN"&gt;1638&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_1639"&gt;&lt;div class="divNumber"&gt;565.&lt;/div&gt;&lt;div class="p"&gt;&lt;span class="pN"&gt;1639&lt;/span&gt;Tena kho pana samayena aññataro bhikkhu tassa kulassa kulūpako hoti. Atha kho so bhikkhu pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā paññatte āsane nisīdi. Tena kho pana samayena so bhikkhu gilāno hoti. Atha kho te manussā taṃ bhikkhuṃ etadavocuṃ—  “bhuñjatha, bhante”ti. Atha kho so bhikkhu—  “bhagavatā paṭikkhittaṃ animantitena sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti kukkuccāyanto na paṭiggahesi; nāsakkhi piṇḍāya carituṃ; chinnabhatto ahosi.&lt;/div&gt;&lt;/div&gt;&lt;div class="q" id="p_2V_1640"&gt;&lt;div class="p"&gt;&lt;span class="pN"&gt;1640&lt;/span&gt;Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1641"&gt;&lt;div class="divNumber"&gt;566.&lt;/div&gt;&lt;div class="p"&gt;&lt;span class="pN"&gt;1641&lt;/span&gt;&lt;span class="bold"&gt;“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”&lt;/span&gt;ti. (&lt;span class="italic"&gt;3&lt;/span&gt;:&lt;span class="bold"&gt;144&lt;/span&gt;)&lt;/div&gt;&lt;/div&gt;&lt;div class="q" id="p_2V_1642"&gt;&lt;div class="divNumber"&gt;567.&lt;/div&gt;&lt;div class="p"&gt;&lt;span class="pN"&gt;1642&lt;/span&gt;&lt;span class="bold"&gt;Yāni kho pana tāni sekkhasammatāni kulānī&lt;/span&gt;ti sekkhasammataṃ nāma kulaṃ yaṃ kulaṃ saddhāya vaḍḍhati, bhogena hāyati. Evarūpassa kulassa ñattidutiyena kammena sekkhasammuti dinnā hoti.&lt;/div&gt;&lt;/div&gt;&lt;div class="q" id="p_2V_1643"&gt;&lt;div class="p"&gt;&lt;span class="pN"&gt;1643&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1644"&gt;&lt;div class="p"&gt;&lt;span class="pN"&gt;1644&lt;/span&gt;&lt;span class="bold"&gt;Tathārūpesu sekkhasammatesu kulesū&lt;/span&gt;ti evarūpesu sekkhasammatesu kulesu.&lt;/div&gt;&lt;/div&gt;&lt;div class="q" id="p_2V_1645"&gt;&lt;div class="p"&gt;&lt;span class="pN"&gt;1645&lt;/span&gt;&lt;span class="bold"&gt;Animantito&lt;/span&gt; nāma ajjatanāya vā svātanāya vā animantito, gharūpacāraṃ okkamante nimanteti, eso animantito nāma.&lt;/div&gt;&lt;/div&gt;&lt;div class="q" id="p_2V_1646"&gt;&lt;div class="p"&gt;&lt;span class="pN"&gt;1646&lt;/span&gt;&lt;span class="bold"&gt;Nimantito&lt;/span&gt; nāma ajjatanāya vā svātanāya vā nimantito, gharūpacāraṃ anokkamante nimanteti, eso nimantito nāma.&lt;/div&gt;&lt;/div&gt;&lt;div class="q" id="p_2V_1647"&gt;&lt;div class="p"&gt;&lt;span class="pN"&gt;1647&lt;/span&gt;&lt;span class="bold"&gt;Agilāno&lt;/span&gt; nāma sakkoti piṇḍāya carituṃ.&lt;/div&gt;&lt;/div&gt;&lt;div class="q" id="p_2V_1648"&gt;&lt;div class="p"&gt;&lt;span class="pN"&gt;1648&lt;/span&gt;&lt;span class="bold"&gt;Gilāno&lt;/span&gt; nāma na sakkoti piṇḍāya carituṃ.&lt;/div&gt;&lt;/div&gt;&lt;div class="q" id="p_2V_1649"&gt;&lt;div class="p"&gt;&lt;span class="pN"&gt;1649&lt;/span&gt;&lt;span class="bold"&gt;Khādanīyaṃ&lt;/span&gt; nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.&lt;/div&gt;&lt;/div&gt;&lt;div class="q" id="p_2V_1650"&gt;&lt;div class="p"&gt;&lt;span class="pN"&gt;1650&lt;/span&gt;&lt;span class="bold"&gt;Bhojanīyaṃ&lt;/span&gt; nāma pañca bhojanāni—  odano, kummāso, sattu, maccho, maṃsaṃ.&lt;/div&gt;&lt;/div&gt;&lt;div class="q" id="p_2V_1651"&gt;&lt;div class="p"&gt;&lt;span class="pN"&gt;1651&lt;/span&gt;Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1652"&gt;&lt;div class="divNumber"&gt;568.&lt;/div&gt;&lt;div class="p"&gt;&lt;span class="pN"&gt;1652&lt;/span&gt;Sekkhasammate sekkhasammatasaññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa. Sekkhasammate vematiko…pe…  sekkhasammate asekkhasammatasaññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1653"&gt;&lt;div class="p"&gt;&lt;span class="pN"&gt;1653&lt;/span&gt;Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Asekkhasammate sekkhasammatasaññī, āpatti dukkaṭassa. Asekkhasammate vematiko, āpatti dukkaṭassa. Asekkhasammate asekkhasammatasaññī, anāpatti.&lt;/div&gt;&lt;/div&gt;&lt;div class="q" id="p_2V_1654"&gt;&lt;div class="divNumber"&gt;569.&lt;/div&gt;&lt;div class="p"&gt;&lt;span class="pN"&gt;1654&lt;/span&gt;Anāpatti—  nimantitassa, gilānassa, nimantitassa vā gilānassa vā sesakaṃ bhuñjati, aññesaṃ bhikkhā tattha paññattā hoti, gharato nīharitvā denti, niccabhatte, salākabhatte, pakkhike, uposathike, pāṭipadike, yāmakālikaṃ sattāhakālikaṃ yāvajīvikaṃ—  “sati paccaye paribhuñjā”ti deti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1655"&gt;&lt;span class="pN"&gt;1655&lt;/span&gt;Tatiyapāṭidesanīyasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273240" title="Go to previous page"&gt;&amp;lt;&amp;lt; 1.6.2 Dutiyapāṭidesanīyasikkhāpada&lt;/a&gt;&lt;a href="javascript:void(0)" onclick="upP()" id="upL" name="271802" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273242" title="Go to next page"&gt;1.6.4 Catutthapāṭidesanīyasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
