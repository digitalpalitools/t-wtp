<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/1"&gt;1 Bodhivagga&lt;/a&gt;&lt;/div&gt;&lt;div class="i"&gt;1.4 Huṃhuṅkasutta&lt;/div&gt;&lt;div class=h&gt;Bodhivagga&lt;/div&gt;&lt;div class=h&gt;Huṃhuṅkasutta&lt;/div&gt;&lt;div class="q" id="p_18Ud_18"&gt; &lt;div class="divNumber"&gt;4.&lt;/div&gt; &lt;div class="p"&gt;&lt;span class="pN"&gt;18&lt;/span&gt;Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī. Atha kho bhagavā tassa sattāhassa accayena tamhā samādhimhā vuṭṭhāsi. &lt;/div&gt;&lt;/div&gt;&lt;div class="q" id="p_18Ud_19"&gt; &lt;div class="p"&gt;&lt;span class="pN"&gt;19&lt;/span&gt;Atha kho aññataro huṃhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so brāhmaṇo bhagavantaṃ etadavoca—  “kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti? &lt;/div&gt;&lt;/div&gt;&lt;div class="q" id="p_18Ud_20"&gt; &lt;div class="p"&gt;&lt;span class="pN"&gt;20&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_21"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;21&lt;/div&gt; &lt;div class="G"&gt;“Yo brāhmaṇo bāhitapāpadhammo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nihuṃhuṅko nikkasāvo yatatto;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vedantagū vūsitabrahmacariyo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dhammena so brahmavādaṃ vadeyya;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yassussadā natthi kuhiñci loke”ti. (4)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_22"&gt;&lt;span class="pN"&gt;22&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266804" title="Go to previous page"&gt;&amp;lt;&amp;lt; 1.3 Tatiyabodhisutta&lt;/a&gt;&lt;a href="javascript:void(0)" onclick="upP()" id="upL" name="266215" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266806" title="Go to next page"&gt;1.5 Brāhmaṇasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
