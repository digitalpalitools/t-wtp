<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.9"&gt;1.5.9 Ratanavagga&lt;/a&gt;&lt;/div&gt;&lt;div class="i"&gt;1.5.9.8 Kaṇḍuppaṭicchādisikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ratanavagga&lt;/div&gt;&lt;div class=h&gt;Kaṇḍuppaṭicchādisikkhāpada&lt;/div&gt;&lt;div class="q" id="p_2V_1567"&gt;&lt;div class="divNumber"&gt;537.&lt;/div&gt;&lt;div class="p"&gt;&lt;span class="pN"&gt;1567&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṃ kaṇḍuppaṭicchādi anuññātā hoti. Chabbaggiyā bhikkhū—  “bhagavatā kaṇḍuppaṭicchādi anuññātā”ti appamāṇikāyo kaṇḍuppaṭicchādiyo dhārenti; puratopi pacchatopi ākaḍḍhantā āhiṇḍanti.&lt;/div&gt;&lt;/div&gt;&lt;div class="q" id="p_2V_1568"&gt;&lt;div class="p"&gt;&lt;span class="pN"&gt;1568&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū appamāṇikāyo kaṇḍuppaṭicchādiyo dhāressantī”ti…pe…  “saccaṃ kira tumhe, bhikkhave, appamāṇikāyo kaṇḍuppaṭicchādiyo dhārethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, appamāṇikāyo kaṇḍuppaṭicchādiyo dhāressatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1569"&gt;&lt;div class="divNumber"&gt;538.&lt;/div&gt;&lt;div class="p"&gt;&lt;span class="pN"&gt;1569&lt;/span&gt;&lt;span class="bold"&gt;“Kaṇḍuppaṭicchādiṃ pana bhikkhunā kārayamānena pamāṇikā kāretabbā. Tatridaṃ pamāṇaṃ—  dīghaso catasso vidatthiyo, sugatavidatthiyā; tiriyaṃ dve vidatthiyo. Taṃ atikkāmayato chedanakaṃ pācittiyan”&lt;/span&gt;ti. (&lt;span class="italic"&gt;90&lt;/span&gt;:&lt;span class="bold"&gt;139&lt;/span&gt;)&lt;/div&gt;&lt;/div&gt;&lt;div class="q" id="p_2V_1570"&gt;&lt;div class="divNumber"&gt;539.&lt;/div&gt;&lt;div class="p"&gt;&lt;span class="pN"&gt;1570&lt;/span&gt;&lt;span class="bold"&gt;Kaṇḍuppaṭicchādi&lt;/span&gt; nāma yassa adhonābhi ubbhajāṇumaṇḍalaṃ kaṇḍu vā pīḷakā vā assāvo vā thullakacchu vā ābādho, tassa paṭicchādanatthāya.&lt;/div&gt;&lt;/div&gt;&lt;div class="q" id="p_2V_1571"&gt;&lt;div class="p"&gt;&lt;span class="pN"&gt;1571&lt;/span&gt;&lt;span class="bold"&gt;Kārayamānenā&lt;/span&gt;ti karonto vā kārāpento vā. Pamāṇikā kāretabbā. Tatridaṃ pamāṇaṃ—  dīghaso catasso vidatthiyo, sugatavidatthiyā; tiriyaṃ dve vidatthiyo. Taṃ atikkāmetvā karoti vā kārāpeti vā, payoge dukkaṭaṃ. Paṭilābhena chinditvā pācittiyaṃ desetabbaṃ.&lt;/div&gt;&lt;/div&gt;&lt;div class="q" id="p_2V_1572"&gt;&lt;div class="divNumber"&gt;540.&lt;/div&gt;&lt;div class="p"&gt;&lt;span class="pN"&gt;1572&lt;/span&gt;Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1573"&gt;&lt;div class="p"&gt;&lt;span class="pN"&gt;1573&lt;/span&gt;Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1574"&gt;&lt;div class="divNumber"&gt;541.&lt;/div&gt;&lt;div class="p"&gt;&lt;span class="pN"&gt;1574&lt;/span&gt;Anāpatti—  pamāṇikaṃ karoti, ūnakaṃ karoti, aññena kataṃ pamāṇātikkantaṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1575"&gt;&lt;span class="pN"&gt;1575&lt;/span&gt;Kaṇḍuppaṭicchādisikkhāpadaṃ niṭṭhitaṃ aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276528" title="Go to previous page"&gt;&amp;lt;&amp;lt; 1.5.9.7 Nisīdanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273238" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276530" title="Go to next page"&gt;1.5.9.9 Vassikasāṭikāsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
