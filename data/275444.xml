<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/2"&gt;2 Dutiyapaṇṇāsaka&lt;/a&gt; » &lt;a href="/tipitaka/15A3/2/2.3"&gt;2.3 Ānandavagga&lt;/a&gt;&lt;/div&gt;&lt;div class="i"&gt;2.3.10 Cūḷanikāsutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Ānandavagga&lt;/div&gt;&lt;div class=h&gt;Cūḷanikāsutta&lt;/div&gt;&lt;div class="q" id="p_15A3_712"&gt; &lt;div class="divNumber"&gt;81.&lt;/div&gt; &lt;div class="p"&gt;&lt;span class="pN"&gt;712&lt;/span&gt;Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  “sammukhā metaṃ, bhante, bhagavato sutaṃ sammukhā paṭiggahitaṃ—  ‘bhagavato, ānanda, sikhissa abhibhū nāma sāvako brahmaloke ṭhito sahassilokadhātuṃ sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sāvako so, ānanda, appameyyā tathāgatā”ti. &lt;/div&gt;&lt;/div&gt;&lt;div class="q" id="p_15A3_713"&gt; &lt;div class="p"&gt;&lt;span class="pN"&gt;713&lt;/span&gt;Dutiyampi kho āyasmā ānando bhagavantaṃ etadavoca—  “sammukhā metaṃ, bhante, bhagavato sutaṃ sammukhā paṭiggahitaṃ—  ‘bhagavato, ānanda, sikhissa abhibhū nāma sāvako brahmaloke ṭhito sahassilokadhātuṃ sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sāvako so, ānanda, appameyyā tathāgatā”ti. &lt;/div&gt;&lt;/div&gt;&lt;div class="q" id="p_15A3_714"&gt; &lt;div class="p"&gt;&lt;span class="pN"&gt;714&lt;/span&gt;Tatiyampi kho āyasmā ānando bhagavantaṃ etadavoca—  “sammukhā metaṃ, bhante, bhagavato sutaṃ sammukhā paṭiggahitaṃ—  ‘bhagavato, ānanda, sikhissa abhibhū nāma sāvako brahmaloke ṭhito sahassilokadhātuṃ sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sutā te, ānanda, sahassī cūḷanikā lokadhātū”ti? “Etassa, bhagavā, kālo; etassa, sugata, kālo, yaṃ bhagavā bhāseyya. Bhagavato sutvā bhikkhū dhāressantī”ti. “Tenahānanda, suṇāhi sādhukaṃ manasi karohi, bhāsissāmī”ti. “Evaṃ, bhante”ti kho āyasmā ānando bhagavato paccassosi. Bhagavā etadavoca—  &lt;/div&gt;&lt;/div&gt;&lt;div class="q" id="p_15A3_715"&gt; &lt;div class="p"&gt;&lt;span class="pN"&gt;715&lt;/span&gt;“Yāvatā, ānanda, candimasūriyā pariharanti, disā bhanti virocanā, tāva sahassadhā loko. Tasmiṃ sahassadhā loke sahassaṃ candānaṃ, sahassaṃ sūriyānaṃ, sahassaṃ sinerupabbatarājānaṃ, sahassaṃ jambudīpānaṃ, sahassaṃ aparagoyānānaṃ, sahassaṃ uttarakurūnaṃ, sahassaṃ pubbavidehānaṃ, cattāri mahāsamuddasahassāni, cattāri mahārājasahassāni, sahassaṃ cātumahārājikānaṃ, sahassaṃ tāvatiṃsānaṃ, sahassaṃ yāmānaṃ, sahassaṃ tusitānaṃ, sahassaṃ nimmānaratīnaṃ, sahassaṃ paranimmitavasavattīnaṃ, sahassaṃ brahmalokānaṃ—  ayaṃ vuccatānanda, sahassī cūḷanikā lokadhātu. &lt;/div&gt;&lt;/div&gt;&lt;div class="q" id="p_15A3_716"&gt; &lt;div class="p"&gt;&lt;span class="pN"&gt;716&lt;/span&gt;Yāvatānanda, sahassī cūḷanikā lokadhātu tāva sahassadhā loko. Ayaṃ vuccatānanda, dvisahassī majjhimikā lokadhātu. &lt;/div&gt;&lt;/div&gt;&lt;div class="q" id="p_15A3_717"&gt; &lt;div class="p"&gt;&lt;span class="pN"&gt;717&lt;/span&gt;Yāvatānanda, dvisahassī majjhimikā lokadhātu tāva sahassadhā loko. Ayaṃ vuccatānanda, tisahassī mahāsahassī lokadhātu. &lt;/div&gt;&lt;/div&gt;&lt;div class="q" id="p_15A3_718"&gt; &lt;div class="p"&gt;&lt;span class="pN"&gt;718&lt;/span&gt;Ākaṅkhamāno, ānanda, tathāgato tisahassimahāsahassilokadhātuṃ sarena viññāpeyya, yāvatā pana ākaṅkheyyā”ti. &lt;/div&gt;&lt;/div&gt;&lt;div class="q" id="p_15A3_719"&gt; &lt;div class="p"&gt;&lt;span class="pN"&gt;719&lt;/span&gt;“Yathā kathaṃ pana, bhante, bhagavā tisahassimahāsahassilokadhātuṃ sarena viññāpeyya, yāvatā pana ākaṅkheyyā”ti? “Idhānanda, tathāgato tisahassimahāsahassilokadhātuṃ obhāsena phareyya. Yadā te sattā taṃ ālokaṃ sañjāneyyuṃ, atha tathāgato ghosaṃ kareyya saddamanussāveyya. Evaṃ kho, ānanda, tathāgato tisahassimahāsahassilokadhātuṃ sarena viññāpeyya, yāvatā pana ākaṅkheyyā”ti. &lt;/div&gt;&lt;/div&gt;&lt;div class="q" id="p_15A3_720"&gt; &lt;div class="p"&gt;&lt;span class="pN"&gt;720&lt;/span&gt;Evaṃ vutte, āyasmā ānando āyasmantaṃ udāyiṃ etadavoca—  “lābhā vata me, suladdhaṃ vata me, yassa me satthā evaṃmahiddhiko evaṃmahānubhāvo”ti. Evaṃ vutte, āyasmā udāyī āyasmantaṃ ānandaṃ etadavoca—  “kiṃ tuyhettha, āvuso ānanda, yadi te satthā evaṃmahiddhiko evaṃmahānubhāvo”ti? Evaṃ vutte, bhagavā āyasmantaṃ udāyiṃ etadavoca—  “mā hevaṃ, udāyi, mā hevaṃ, udāyi. Sace, udāyi, ānando avītarāgo kālaṃ kareyya, tena cittappasādena sattakkhattuṃ devesu devarajjaṃ kāreyya, sattakkhattuṃ imasmiṃyeva jambudīpe mahārajjaṃ kāreyya. Api ca, udāyi, ānando diṭṭheva dhamme parinibbāyissatī”ti. &lt;/div&gt;&lt;/div&gt;&lt;div class="CENTER" id="p_15A3_721"&gt;&lt;span class="pN"&gt;721&lt;/span&gt;Dasamaṃ.&lt;/div&gt;&lt;div class="CENTER" id="p_15A3_722"&gt;&lt;span class="pN"&gt;722&lt;/span&gt;Ānandavaggo tatiyo.&lt;/div&gt;&lt;div class="SUMMARY" id="p_15A3_723"&gt;&lt;span class="pN"&gt;723&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_15A3_724"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;724&lt;/div&gt; &lt;div class="G"&gt;Channo ājīvako sakko,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;nigaṇṭho ca nivesako;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Duve bhavā sīlabbataṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;gandhajātañca cūḷanīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275443" title="Go to previous page"&gt;&amp;lt;&amp;lt; 2.3.9 Gandhajātasutta&lt;/a&gt;&lt;a href="javascript:void(0)" onclick="upP()" id="upL" name="273101" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273102" title="Go to next page"&gt;2.4 Samaṇavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
