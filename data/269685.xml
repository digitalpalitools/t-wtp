<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/3"&gt;3 Milindapañha&lt;/a&gt; » &lt;a href="/tipitaka/28Mi/3/3.7"&gt;3.7 Arūpadhammavavatthānavagga&lt;/a&gt;&lt;/div&gt;&lt;div class="i"&gt;3.7.5 Dvinnaṃlokuppannānaṃsamakabhāvapañha&lt;/div&gt;&lt;div class=h&gt;Milindapañha&lt;/div&gt;&lt;div class=h&gt;Arūpadhammavavatthānavagga&lt;/div&gt;&lt;div class=h&gt;Dvinnaṃlokuppannānaṃsamakabhāvapañha&lt;/div&gt;&lt;div class="q" id="p_28Mi_470"&gt; &lt;div class="divNumber"&gt;98.&lt;/div&gt; &lt;div class="p"&gt;&lt;span class="pN"&gt;470&lt;/span&gt;Rājā āha—  “bhante nāgasena, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, ko cirataraṃ ko sīghataran”ti? “Samakaṃ, mahārājā”ti. &lt;/div&gt;&lt;/div&gt;&lt;div class="q" id="p_28Mi_471"&gt; &lt;div class="p"&gt;&lt;span class="pN"&gt;471&lt;/span&gt;“Opammaṃ karohī”ti. “Kuhiṃ pana, mahārāja, tava jātanagaran”ti? “Atthi, bhante, kalasigāmo nāma, tatthāhaṃ jāto”ti. “Kīva dūro, mahārāja, ito kalasigāmo hotī”ti. “Dvimattāni, bhante, yojanasatānī”ti. “Kīva dūraṃ, mahārāja, ito kasmīraṃ hotī”ti? “Dvādasa, bhante, yojanānī”ti. “Iṅgha tvaṃ, mahārāja, kalasigāmaṃ cintehī”ti. “Cintito, bhante”ti. “Iṅgha tvaṃ, mahārāja, kasmīraṃ cintehī”ti. “Cintitaṃ, bhante”ti. “Katamaṃ nu kho, mahārāja, cirena cintitaṃ, katamaṃ sīghataran”ti? “Samakaṃ, bhante”ti. “Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti. &lt;/div&gt;&lt;/div&gt;&lt;div class="q" id="p_28Mi_472"&gt; &lt;div class="p"&gt;&lt;span class="pN"&gt;472&lt;/span&gt;“Bhiyyo opammaṃ karohī”ti. “Taṃ kiṃ maññasi, mahārāja, dve sakuṇā ākāsena gaccheyyuṃ, tesu eko ucce rukkhe nisīdeyya, eko nīce rukkhe nisīdeyya, tesaṃ samakaṃ patiṭṭhitānaṃ katamassa chāyā paṭhamataraṃ pathaviyaṃ patiṭṭhaheyya, katamassa chāyā cirena pathaviyaṃ patiṭṭhaheyyā”ti? “Samakaṃ, bhante”ti. “Evameva kho, mahārāja, yo idha kālaṅkato brahmaloke uppajjeyya, yo ca idha kālaṅkato kasmīre uppajjeyya, samakaṃyeva uppajjantī”ti. &lt;/div&gt;&lt;/div&gt;&lt;div class="q" id="p_28Mi_473"&gt; &lt;div class="p"&gt;&lt;span class="pN"&gt;473&lt;/span&gt;“Kallosi, bhante nāgasenā”ti. &lt;/div&gt;&lt;/div&gt;&lt;div class="CENTER" id="p_28Mi_474"&gt;&lt;span class="pN"&gt;474&lt;/span&gt;Dvinnaṃ lokuppannānaṃ samakabhāvapañho pañcamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269684" title="Go to previous page"&gt;&amp;lt;&amp;lt; 3.7.4 Brahmalokapañha&lt;/a&gt;&lt;a href="javascript:void(0)" onclick="upP()" id="upL" name="267871" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269686" title="Go to next page"&gt;3.7.6 Bojjhaṅgapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
