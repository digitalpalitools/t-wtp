<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.7"&gt;1.5.7 Sappāṇakavagga&lt;/a&gt;&lt;/div&gt;&lt;div class="i"&gt;1.5.7.1 Sañciccasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sappāṇakavagga&lt;/div&gt;&lt;div class=h&gt;Sañciccasikkhāpada&lt;/div&gt;&lt;div class="q" id="p_2V_1171"&gt;&lt;div class="divNumber"&gt;382.&lt;/div&gt;&lt;div class="p"&gt;&lt;span class="pN"&gt;1171&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī issāso hoti, kākā cassa amanāpā honti. So kāke vijjhitvā vijjhitvā sīsaṃ chinditvā sūle paṭipāṭiyā ṭhapesi. Bhikkhū evamāhaṃsu—  “kenime, āvuso, kākā jīvitā voropitā”ti? “Mayā, āvuso. Amanāpā me kākā”ti.&lt;/div&gt;&lt;/div&gt;&lt;div class="q" id="p_2V_1172"&gt;&lt;div class="p"&gt;&lt;span class="pN"&gt;1172&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī sañcicca pāṇaṃ jīvitā voropessatī”ti…pe…  “saccaṃ kira tvaṃ, udāyi, sañcicca pāṇaṃ jīvitā voropesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, sañcicca pāṇaṃ jīvitā voropessasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1173"&gt;&lt;div class="divNumber"&gt;383.&lt;/div&gt;&lt;div class="p"&gt;&lt;span class="pN"&gt;1173&lt;/span&gt;&lt;span class="bold"&gt;“Yo pana bhikkhu sañcicca pāṇaṃ jīvitā voropeyya, pācittiyan”&lt;/span&gt;ti. (&lt;span class="italic"&gt;61&lt;/span&gt;:&lt;span class="bold"&gt;110&lt;/span&gt;)&lt;/div&gt;&lt;/div&gt;&lt;div class="q" id="p_2V_1174"&gt;&lt;div class="divNumber"&gt;384.&lt;/div&gt;&lt;div class="p"&gt;&lt;span class="pN"&gt;1174&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1175"&gt;&lt;div class="p"&gt;&lt;span class="pN"&gt;1175&lt;/span&gt;&lt;span class="bold"&gt;Sañciccā&lt;/span&gt;ti jānanto sañjānanto cecca abhivitaritvā vītikkamo.&lt;/div&gt;&lt;/div&gt;&lt;div class="q" id="p_2V_1176"&gt;&lt;div class="p"&gt;&lt;span class="pN"&gt;1176&lt;/span&gt;&lt;span class="bold"&gt;Pāṇo&lt;/span&gt; nāma tiracchānagatapāṇo vuccati.&lt;/div&gt;&lt;/div&gt;&lt;div class="q" id="p_2V_1177"&gt;&lt;div class="p"&gt;&lt;span class="pN"&gt;1177&lt;/span&gt;&lt;span class="bold"&gt;Jīvitā voropeyyā&lt;/span&gt;ti jīvitindriyaṃ upacchindati uparodheti santatiṃ vikopeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1178"&gt;&lt;div class="divNumber"&gt;385.&lt;/div&gt;&lt;div class="p"&gt;&lt;span class="pN"&gt;1178&lt;/span&gt;Pāṇe pāṇasaññī jīvitā voropeti, āpatti pācittiyassa. Pāṇe vematiko jīvitā voropeti, āpatti dukkaṭassa. Pāṇe appāṇasaññī jīvitā voropeti, anāpatti. Appāṇe pāṇasaññī, āpatti dukkaṭassa. Appāṇe vematiko, āpatti dukkaṭassa. Appāṇe appāṇasaññī, anāpatti.&lt;/div&gt;&lt;/div&gt;&lt;div class="q" id="p_2V_1179"&gt;&lt;div class="divNumber"&gt;386.&lt;/div&gt;&lt;div class="p"&gt;&lt;span class="pN"&gt;1179&lt;/span&gt;Anāpatti—  asañcicca, assatiyā, ajānantassa, namaraṇādhippāyassa, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1180"&gt;&lt;span class="pN"&gt;1180&lt;/span&gt;Sañciccasikkhāpadaṃ niṭṭhitaṃ paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273236" title="Go to previous page"&gt;&amp;lt;&amp;lt; 1.5.7 Sappāṇakavagga&lt;/a&gt;&lt;a href="javascript:void(0)" onclick="upP()" id="upL" name="273236" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276501" title="Go to next page"&gt;1.5.7.2 Sappāṇakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
