<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.1"&gt;2.1 Pārājikakaṇḍa&lt;/a&gt;&lt;/div&gt;&lt;div class="i"&gt;2.1.6 Vajjappaṭicchādikāsikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pārājikakaṇḍa&lt;/div&gt;&lt;div class=h&gt;Vajjappaṭicchādikāsikkhāpada&lt;/div&gt;&lt;div class="q" id="p_2V_2139"&gt; &lt;div class="divNumber"&gt;664.&lt;/div&gt; &lt;div class="p"&gt;&lt;span class="pN"&gt;2139&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sundarīnandā bhikkhunī sāḷhena migāranattunā gabbhinī hoti. Yāva gabbho taruṇo ahosi tāva chādesi. Paripakke gabbhe vibbhamitvā vijāyi. Bhikkhuniyo thullanandaṃ bhikkhuniṃ etadavocuṃ—  “sundarīnandā kho, ayye, aciravibbhantā vijātā. Kacci no sā bhikkhunīyeva samānā gabbhinī”ti? “Evaṃ, ayye”ti. “Kissa pana tvaṃ, ayye, jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodesi na gaṇassa ārocesī”ti? “Yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho. Kyāhaṃ, ayye, attano avaṇṇaṃ attano akittiṃ attano ayasaṃ attano alābhaṃ paresaṃ ārocessāmī”ti? Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessatī”ti. &lt;/div&gt;&lt;/div&gt;&lt;div class="q" id="p_2V_2140"&gt; &lt;div class="p"&gt;&lt;span class="pN"&gt;2140&lt;/span&gt;Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeti na gaṇassa ārocetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2141"&gt; &lt;div class="divNumber"&gt;665.&lt;/div&gt; &lt;div class="p"&gt;&lt;span class="pN"&gt;2141&lt;/span&gt;&lt;span class="bold"&gt;“Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya—  ‘pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginīti&lt;/span&gt;, &lt;span class="bold"&gt;no ca kho attanā paṭicodessaṃ na gaṇassa ārocessan’ti, ayampi pārājikā hoti asaṃvāsā vajjappaṭicchādikā&lt;/span&gt;”ti. (&lt;span class="italic"&gt;6&lt;/span&gt;:&lt;span class="bold"&gt;6&lt;/span&gt;) &lt;/div&gt;&lt;/div&gt;&lt;div class="q" id="p_2V_2142"&gt; &lt;div class="divNumber"&gt;666.&lt;/div&gt; &lt;div class="p"&gt;&lt;span class="pN"&gt;2142&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2143"&gt; &lt;div class="p"&gt;&lt;span class="pN"&gt;2143&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti, aññe vā tassā ārocenti, sā vā āroceti. &lt;/div&gt;&lt;/div&gt;&lt;div class="q" id="p_2V_2144"&gt; &lt;div class="p"&gt;&lt;span class="pN"&gt;2144&lt;/span&gt;&lt;span class="bold"&gt;Pārājikaṃ dhammaṃ ajjhāpannan&lt;/span&gt;ti aṭṭhannaṃ pārājikānaṃ aññataraṃ pārājikaṃ ajjhāpannaṃ. &lt;/div&gt;&lt;/div&gt;&lt;div class="q" id="p_2V_2145"&gt; &lt;div class="p"&gt;&lt;span class="pN"&gt;2145&lt;/span&gt;&lt;span class="bold"&gt;Nevattanā paṭicodeyyā&lt;/span&gt;ti na sayaṃ codeyya. &lt;/div&gt;&lt;/div&gt;&lt;div class="q" id="p_2V_2146"&gt; &lt;div class="p"&gt;&lt;span class="pN"&gt;2146&lt;/span&gt;&lt;span class="bold"&gt;Na gaṇassa āroceyyā&lt;/span&gt;ti na aññāsaṃ bhikkhunīnaṃ āroceyya. &lt;/div&gt;&lt;/div&gt;&lt;div class="q" id="p_2V_2147"&gt; &lt;div class="p"&gt;&lt;span class="pN"&gt;2147&lt;/span&gt;&lt;span class="bold"&gt;Yadā ca sā ṭhitā vā assa cutā vā&lt;/span&gt;ti &lt;span class="bold"&gt;ṭhitā&lt;/span&gt; nāma saliṅge ṭhitā vuccati. &lt;span class="bold"&gt;Cutā&lt;/span&gt; nāma kālaṅkatā vuccati. &lt;span class="bold"&gt;Nāsitā&lt;/span&gt; nāma sayaṃ vā vibbhantā hoti aññehi vā nāsitā. &lt;span class="bold"&gt;Avassaṭā&lt;/span&gt; nāma titthāyatanaṃ saṅkantā vuccati. Sā pacchā evaṃ vadeyya—  “pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginī”ti. &lt;/div&gt;&lt;/div&gt;&lt;div class="q" id="p_2V_2148"&gt; &lt;div class="p"&gt;&lt;span class="pN"&gt;2148&lt;/span&gt;&lt;span class="bold"&gt;No ca kho attanā paṭicodessan&lt;/span&gt;ti sayaṃ vā na codessaṃ. &lt;/div&gt;&lt;/div&gt;&lt;div class="q" id="p_2V_2149"&gt; &lt;div class="p"&gt;&lt;span class="pN"&gt;2149&lt;/span&gt;&lt;span class="bold"&gt;Na gaṇassa ārocessan&lt;/span&gt;ti na aññāsaṃ bhikkhunīnaṃ ārocessaṃ. &lt;/div&gt;&lt;/div&gt;&lt;div class="q" id="p_2V_2150"&gt; &lt;div class="p"&gt;&lt;span class="pN"&gt;2150&lt;/span&gt;&lt;span class="bold"&gt;Ayampī&lt;/span&gt;ti purimāyo upādāya vuccati. &lt;/div&gt;&lt;/div&gt;&lt;div class="q" id="p_2V_2151"&gt; &lt;div class="p"&gt;&lt;span class="pN"&gt;2151&lt;/span&gt;&lt;span class="bold"&gt;Pārājikā hotī&lt;/span&gt;ti seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessāmi na gaṇassa ārocessāmīti dhuraṃ nikkhittamatte assamaṇī hoti asakyadhītā. Tena vuccati pārājikā hotīti. &lt;/div&gt;&lt;/div&gt;&lt;div class="q" id="p_2V_2152"&gt; &lt;div class="p"&gt;&lt;span class="pN"&gt;2152&lt;/span&gt;&lt;span class="bold"&gt;Asaṃvāsā&lt;/span&gt;ti &lt;span class="bold"&gt;saṃvāso&lt;/span&gt; nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti. &lt;/div&gt;&lt;/div&gt;&lt;div class="q" id="p_2V_2153"&gt; &lt;div class="divNumber"&gt;667.&lt;/div&gt; &lt;div class="p"&gt;&lt;span class="pN"&gt;2153&lt;/span&gt;Anāpatti—  “saṃghassa bhaṇḍanaṃ vā kalaho vā viggaho vā vivādo vā bhavissatī”ti nāroceti, “saṃghabhedo vā saṃgharāji vā bhavissatī”ti nāroceti, “ayaṃ kakkhaḷā pharusā jīvitantarāyaṃ vā brahmacariyantarāyaṃ vā karissatī”ti nāroceti, aññā patirūpā bhikkhuniyo apassantī nāroceti, nacchādetukāmā nāroceti, paññāyissati sakena kammenāti nāroceti, ummattikāya…pe…  ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2154"&gt;&lt;span class="pN"&gt;2154&lt;/span&gt;Dutiyapārājikaṃ samattaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273261" title="Go to previous page"&gt;&amp;lt;&amp;lt; 2.1.5 Ubbhajāṇumaṇḍalikāsikkhāpada&lt;/a&gt;&lt;a href="javascript:void(0)" onclick="upP()" id="upL" name="271805" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273263" title="Go to next page"&gt;2.1.7 Ukkhittānuvattikāsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
