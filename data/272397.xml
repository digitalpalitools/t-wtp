<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/5"&gt;5 Janavasabhasutta&lt;/a&gt;&lt;/div&gt;&lt;div class="i"&gt;5.6 Bhāvitaiddhipāda&lt;/div&gt;&lt;div class=h&gt;Janavasabhasutta&lt;/div&gt;&lt;div class=h&gt;Bhāvitaiddhipāda&lt;/div&gt;&lt;div class="q" id="p_7D_631"&gt; &lt;div class="divNumber"&gt;287.&lt;/div&gt; &lt;div class="p"&gt;&lt;span class="pN"&gt;631&lt;/span&gt;&lt;span class="smallFont"&gt;“&lt;/span&gt;Taṃ kiṃ maññanti, bhonto devā tāvatiṃsā, yāva supaññattā cime tena bhagavatā jānatā passatā arahatā sammāsambuddhena cattāro iddhipādā paññattā iddhipahutāya iddhivisavitāya iddhivikubbanatāya. Katame cattāro? Idha bho bhikkhu chandasamādhippadhānasaṅkhārasamannāgataṃ iddhipādaṃ bhāveti. Vīriyasamādhippadhānasaṅkhārasamannāgataṃ iddhipādaṃ bhāveti. Cittasamādhippadhānasaṅkhārasamannāgataṃ iddhipādaṃ bhāveti. Vīmaṃsāsamādhippadhānasaṅkhārasamannāgataṃ iddhipādaṃ bhāveti. Ime kho, bho, tena bhagavatā jānatā passatā arahatā sammāsambuddhena cattāro iddhipādā paññattā iddhipahutāya iddhivisavitāya iddhivikubbanatāya. &lt;/div&gt;&lt;/div&gt;&lt;div class="q" id="p_7D_632"&gt; &lt;div class="p"&gt;&lt;span class="pN"&gt;632&lt;/span&gt;Ye hi keci bho atītamaddhānaṃ samaṇā vā brāhmaṇā vā anekavihitaṃ iddhividhaṃ paccanubhosuṃ, sabbe te imesaṃyeva catunnaṃ iddhipādānaṃ bhāvitattā bahulīkatattā. Yepi hi keci bho anāgatamaddhānaṃ samaṇā vā brāhmaṇā vā anekavihitaṃ iddhividhaṃ paccanubhossanti, sabbe te imesaṃyeva catunnaṃ iddhipādānaṃ bhāvitattā bahulīkatattā. Yepi hi keci bho etarahi samaṇā vā brāhmaṇā vā anekavihitaṃ iddhividhaṃ paccanubhonti, sabbe te imesaṃyeva catunnaṃ iddhipādānaṃ bhāvitattā bahulīkatattā. Passanti no, bhonto devā tāvatiṃsā, mamapimaṃ evarūpaṃ iddhānubhāvan&lt;span class="smallFont"&gt;”&lt;/span&gt;ti? &lt;span class="smallFont"&gt;“&lt;/span&gt;Evaṃ, mahābrahme&lt;span class="smallFont"&gt;”&lt;/span&gt;ti. &lt;span class="smallFont"&gt;“&lt;/span&gt;Ahampi kho bho imesaṃyeva catunnañca iddhipādānaṃ bhāvitattā bahulīkatattā evaṃ mahiddhiko evaṃmahānubhāvo&lt;span class="smallFont"&gt;”&lt;/span&gt;ti. Imamatthaṃ, bhante, brahmā sanaṅkumāro bhāsittha. Imamatthaṃ, bhante, brahmā sanaṅkumāro bhāsitvā deve tāvatiṃse āmantesi—  &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272396" title="Go to previous page"&gt;&amp;lt;&amp;lt; 5.5 Sanaṅkumārakathā&lt;/a&gt;&lt;a href="javascript:void(0)" onclick="upP()" id="upL" name="271663" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272398" title="Go to next page"&gt;5.7 Tividhaokāsādhigama &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
