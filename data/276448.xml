<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.1"&gt;1.5.1 Musāvādavagga&lt;/a&gt;&lt;/div&gt;&lt;div class="i"&gt;1.5.1.9 Duṭṭhullārocanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Musāvādavagga&lt;/div&gt;&lt;div class=h&gt;Duṭṭhullārocanasikkhāpada&lt;/div&gt;&lt;div class="q" id="p_2V_295"&gt;&lt;div class="divNumber"&gt;78.&lt;/div&gt;&lt;div class="p"&gt;&lt;span class="pN"&gt;295&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā upanando sakyaputto chabbaggiyehi bhikkhūhi saddhiṃ bhaṇḍanakato hoti. So sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāci. Tassa saṃgho tassā āpattiyā parivāsaṃ adāsi. Tena kho pana samayena sāvatthiyaṃ aññatarassa pūgassa saṃghabhattaṃ hoti. So parivasanto bhattagge āsanapariyante nisīdi. Chabbaggiyā bhikkhū te upāsake etadavocuṃ—  “eso, āvuso, āyasmā upanando sakyaputto tumhākaṃ sambhāvito kulūpako; yeneva hatthena saddhādeyyaṃ bhuñjati teneva hatthena upakkamitvā asuciṃ mocesi. So sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāci. Tassa saṃgho tassā āpattiyā parivāsaṃ adāsi. So parivasanto āsanapariyante nisinno”ti.&lt;/div&gt;&lt;/div&gt;&lt;div class="q" id="p_2V_296"&gt;&lt;div class="p"&gt;&lt;span class="pN"&gt;296&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhussa duṭṭhullaṃ āpattiṃ anupasampannassa ārocessantī”ti…pe…  “saccaṃ kira tumhe, bhikkhave, bhikkhussa duṭṭhullaṃ āpattiṃ anupasampannassa ārocethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhussa duṭṭhullaṃ āpattiṃ anupasampannassa ārocessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_297"&gt;&lt;div class="divNumber"&gt;79.&lt;/div&gt;&lt;div class="p"&gt;&lt;span class="pN"&gt;297&lt;/span&gt;&lt;span class="bold"&gt;“Yo pana bhikkhu bhikkhussa duṭṭhullaṃ āpattiṃ anupasampannassa āroceyya, aññatra bhikkhusammutiyā, pācittiyan”&lt;/span&gt;ti. (&lt;span class="italic"&gt;9&lt;/span&gt;:&lt;span class="bold"&gt;58&lt;/span&gt;)&lt;/div&gt;&lt;/div&gt;&lt;div class="q" id="p_2V_298"&gt;&lt;div class="divNumber"&gt;80.&lt;/div&gt;&lt;div class="p"&gt;&lt;span class="pN"&gt;298&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_299"&gt;&lt;div class="p"&gt;&lt;span class="pN"&gt;299&lt;/span&gt;&lt;span class="bold"&gt;Bhikkhussā&lt;/span&gt;ti aññassa bhikkhussa.&lt;/div&gt;&lt;/div&gt;&lt;div class="q" id="p_2V_300"&gt;&lt;div class="p"&gt;&lt;span class="pN"&gt;300&lt;/span&gt;&lt;span class="bold"&gt;Duṭṭhullā&lt;/span&gt; nāma āpatti—  cattāri ca pārājikāni, terasa ca saṃghādisesā.&lt;/div&gt;&lt;/div&gt;&lt;div class="q" id="p_2V_301"&gt;&lt;div class="p"&gt;&lt;span class="pN"&gt;301&lt;/span&gt;&lt;span class="bold"&gt;Anupasampanno&lt;/span&gt; nāma bhikkhuñca bhikkhuniñca ṭhapetvā avaseso anupasampanno nāma.&lt;/div&gt;&lt;/div&gt;&lt;div class="q" id="p_2V_302"&gt;&lt;div class="p"&gt;&lt;span class="pN"&gt;302&lt;/span&gt;&lt;span class="bold"&gt;Āroceyyā&lt;/span&gt;ti āroceyya itthiyā vā purisassa vā gahaṭṭhassa vā pabbajitassa vā.&lt;/div&gt;&lt;/div&gt;&lt;div class="q" id="p_2V_303"&gt;&lt;div class="p"&gt;&lt;span class="pN"&gt;303&lt;/span&gt;&lt;span class="bold"&gt;Aññatra bhikkhusammutiyā&lt;/span&gt;ti ṭhapetvā bhikkhusammutiṃ.&lt;/div&gt;&lt;/div&gt;&lt;div class="q" id="p_2V_304"&gt;&lt;div class="p"&gt;&lt;span class="pN"&gt;304&lt;/span&gt;Atthi bhikkhusammuti āpattipariyantā, na kulapariyantā. Atthi bhikkhusammuti kulapariyantā, na āpattipariyantā, atthi bhikkhusammuti āpattipariyantā ca kulapariyantā ca, atthi bhikkhusammuti neva āpattipariyantā na kulapariyantā.&lt;/div&gt;&lt;/div&gt;&lt;div class="q" id="p_2V_305"&gt;&lt;div class="p"&gt;&lt;span class="pN"&gt;305&lt;/span&gt;&lt;span class="bold"&gt;Āpattipariyantā&lt;/span&gt; nāma āpattiyo pariggahitāyo honti—  “ettakāhi āpattīhi ārocetabbo”ti.&lt;/div&gt;&lt;/div&gt;&lt;div class="q" id="p_2V_306"&gt;&lt;div class="p"&gt;&lt;span class="pN"&gt;306&lt;/span&gt;&lt;span class="bold"&gt;Kulapariyantā&lt;/span&gt; nāma kulāni pariggahitāni honti—  “ettakesu kulesu ārocetabbo”ti. &lt;span class="bold"&gt;Āpattipariyantā ca kulapariyantā ca&lt;/span&gt; nāma āpattiyo ca pariggahitāyo honti, kulāni ca pariggahitāni honti—  “ettakāhi āpattīhi ettakesu kulesu ārocetabbo”ti. &lt;span class="bold"&gt;Neva āpattipariyantā na kulapariyantā&lt;/span&gt; nāma āpattiyo ca apariggahitāyo honti, kulāni ca apariggahitāni honti—  “ettakāhi āpattīhi ettakesu kulesu ārocetabbo”ti.&lt;/div&gt;&lt;/div&gt;&lt;div class="q" id="p_2V_307"&gt;&lt;div class="divNumber"&gt;81.&lt;/div&gt;&lt;div class="p"&gt;&lt;span class="pN"&gt;307&lt;/span&gt;Āpattipariyante yā āpattiyo pariggahitāyo honti, tā āpattiyo ṭhapetvā aññāhi āpattīhi āroceti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_308"&gt;&lt;div class="p"&gt;&lt;span class="pN"&gt;308&lt;/span&gt;Kulapariyante yāni kulāni pariggahitāni honti, tāni kulāni ṭhapetvā aññesu kulesu āroceti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_309"&gt;&lt;div class="p"&gt;&lt;span class="pN"&gt;309&lt;/span&gt;Āpattipariyante ca kulapariyante ca yā āpattiyo pariggahitāyo honti, tā āpattiyo ṭhapetvā yāni kulāni pariggahitāni honti, tāni kulāni ṭhapetvā aññāhi āpattīhi aññesu kulesu āroceti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_310"&gt;&lt;div class="p"&gt;&lt;span class="pN"&gt;310&lt;/span&gt;Neva āpattipariyante na kulapariyante, anāpatti.&lt;/div&gt;&lt;/div&gt;&lt;div class="q" id="p_2V_311"&gt;&lt;div class="divNumber"&gt;82.&lt;/div&gt;&lt;div class="p"&gt;&lt;span class="pN"&gt;311&lt;/span&gt;Duṭṭhullāya āpattiyā duṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_312"&gt;&lt;div class="p"&gt;&lt;span class="pN"&gt;312&lt;/span&gt;Duṭṭhullāya āpattiyā vematiko anupasampannassa āroceti, aññatra bhikkhusammutiyā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_313"&gt;&lt;div class="p"&gt;&lt;span class="pN"&gt;313&lt;/span&gt;Duṭṭhullāya āpattiyā aduṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_314"&gt;&lt;div class="p"&gt;&lt;span class="pN"&gt;314&lt;/span&gt;Aduṭṭhullaṃ āpattiṃ āroceti, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_315"&gt;&lt;div class="p"&gt;&lt;span class="pN"&gt;315&lt;/span&gt;Anupasampannassa duṭṭhullaṃ vā aduṭṭhullaṃ vā ajjhācāraṃ āroceti, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_316"&gt;&lt;div class="p"&gt;&lt;span class="pN"&gt;316&lt;/span&gt;Aduṭṭhullāya āpattiyā duṭṭhullāpattisaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_317"&gt;&lt;div class="p"&gt;&lt;span class="pN"&gt;317&lt;/span&gt;Aduṭṭhullāya āpattiyā vematiko, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_318"&gt;&lt;div class="p"&gt;&lt;span class="pN"&gt;318&lt;/span&gt;Aduṭṭhullāya āpattiyā aduṭṭhullāpattisaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_319"&gt;&lt;div class="divNumber"&gt;83.&lt;/div&gt;&lt;div class="p"&gt;&lt;span class="pN"&gt;319&lt;/span&gt;Anāpatti—  vatthuṃ āroceti no āpattiṃ, āpattiṃ āroceti no vatthuṃ, bhikkhusammutiyā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_320"&gt;&lt;span class="pN"&gt;320&lt;/span&gt;Duṭṭhullārocanasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276447" title="Go to previous page"&gt;&amp;lt;&amp;lt; 1.5.1.8 Bhūtārocanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273230" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276449" title="Go to next page"&gt;1.5.1.10 Pathavīkhaṇanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
