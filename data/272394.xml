<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/5"&gt;5 Janavasabhasutta&lt;/a&gt;&lt;/div&gt;&lt;div class="i"&gt;5.3 Janavasabhayakkha&lt;/div&gt;&lt;div class=h&gt;Janavasabhasutta&lt;/div&gt;&lt;div class=h&gt;Janavasabhayakkha&lt;/div&gt;&lt;div class="q" id="p_7D_604"&gt; &lt;div class="divNumber"&gt;280.&lt;/div&gt; &lt;div class="p"&gt;&lt;span class="pN"&gt;604&lt;/span&gt;Atha kho, ānanda, antarahito yakkho saddamanussāvesi—  ‘janavasabho ahaṃ, bhagavā; janavasabho ahaṃ, sugatā’ti. Abhijānāsi no tvaṃ, ānanda, ito pubbe evarūpaṃ nāmadheyyaṃ sutaṃ yadidaṃ janavasabho”ti? &lt;/div&gt;&lt;/div&gt;&lt;div class="q" id="p_7D_605"&gt; &lt;div class="p"&gt;&lt;span class="pN"&gt;605&lt;/span&gt;“Na kho ahaṃ, bhante, abhijānāmi ito pubbe evarūpaṃ nāmadheyyaṃ sutaṃ yadidaṃ janavasabhoti, api ca me, bhante, lomāni haṭṭhāni ‘janavasabho’ti nāmadheyyaṃ sutvā. Tassa mayhaṃ, bhante, etadahosi—  ‘na hi nūna so orako yakkho bhavissati yadidaṃ evarūpaṃ nāmadheyyaṃ supaññattaṃ yadidaṃ janavasabho’”ti. “Anantarā kho, ānanda, saddapātubhāvā uḷāravaṇṇo me yakkho sammukhe pāturahosi. Dutiyakampi saddamanussāvesi—  ‘bimbisāro ahaṃ, bhagavā; bimbisāro ahaṃ, sugatāti. Idaṃ sattamaṃ kho ahaṃ, bhante, vessavaṇassa mahārājassa sahabyataṃ upapajjāmi, so tato cuto manussarājā bhavituṃ pahomi. &lt;/div&gt;&lt;/div&gt;&lt;div class="q" id="p_7D_606"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;606&lt;/div&gt; &lt;div class="G"&gt;Ito satta tato satta,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;saṃsārāni catuddasa;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nivāsamabhijānāmi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;yattha me vusitaṃ pure.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_7D_607"&gt; &lt;div class="divNumber"&gt;281.&lt;/div&gt; &lt;div class="p"&gt;&lt;span class="pN"&gt;607&lt;/span&gt;Dīgharattaṃ kho ahaṃ, bhante, avinipāto avinipātaṃ sañjānāmi, āsā ca pana me santiṭṭhati sakadāgāmitāyā’”ti. &lt;/div&gt;&lt;/div&gt;&lt;div class="q" id="p_7D_608"&gt; &lt;div class="p"&gt;&lt;span class="pN"&gt;608&lt;/span&gt;“Acchariyamidaṃ āyasmato janavasabhassa yakkhassa, abbhutamidaṃ āyasmato janavasabhassa yakkhassa. ‘Dīgharattaṃ kho ahaṃ, bhante, avinipāto avinipātaṃ sañjānāmī’ti ca vadesi, ‘āsā ca pana me santiṭṭhati sakadāgāmitāyā’ti ca vadesi, kutonidānaṃ panāyasmā janavasabho yakkho evarūpaṃ uḷāraṃ visesādhigamaṃ sañjānātī”ti? “‘Na aññatra, bhagavā, tava sāsanā, na aññatra, sugata, tava sāsanā; yadagge ahaṃ, bhante, bhagavati ekantikato abhippasanno, tadagge ahaṃ, bhante, dīgharattaṃ avinipāto avinipātaṃ sañjānāmi, āsā ca pana me santiṭṭhati sakadāgāmitāya. Idhāhaṃ, bhante, vessavaṇena mahārājena pesito virūḷhakassa mahārājassa santike kenacideva karaṇīyena addasaṃ bhagavantaṃ antarāmagge giñjakāvasathaṃ pavisitvā māgadhake paricārake ārabbha aṭṭhiṃ katvā manasikatvā sabbaṃ cetasā samannāharitvā nisinnaṃ—  &lt;span class="smallFont"&gt;“&lt;/span&gt;gatiṃ nesaṃ jānissāmi abhisamparāyaṃ, yaṃgatikā te bhavanto yaṃabhisamparāyā&lt;span class="smallFont"&gt;”&lt;/span&gt;ti. Anacchariyaṃ kho panetaṃ, bhante, yaṃ vessavaṇassa mahārājassa tassaṃ parisāyaṃ bhāsato sammukhā sutaṃ sammukhā paṭiggahitaṃ—  &lt;span class="smallFont"&gt;“&lt;/span&gt;yaṃgatikā te bhavanto yaṃabhisamparāyā&lt;span class="smallFont"&gt;”&lt;/span&gt;ti. Tassa mayhaṃ, bhante, etadahosi—  &lt;span class="smallFont"&gt;“&lt;/span&gt;bhagavantañca dakkhāmi, idañca bhagavato ārocessāmī&lt;span class="smallFont"&gt;”&lt;/span&gt;ti. Ime kho me, bhante, dvepaccayā bhagavantaṃ dassanāya upasaṅkamituṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272393" title="Go to previous page"&gt;&amp;lt;&amp;lt; 5.2 Ānandaparikathā&lt;/a&gt;&lt;a href="javascript:void(0)" onclick="upP()" id="upL" name="271663" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272395" title="Go to next page"&gt;5.4 Devasabhā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
