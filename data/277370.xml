<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/2"&gt;2 Sāmaññaphalasutta&lt;/a&gt; » &lt;a href="/tipitaka/6D/2/2.4"&gt;2.4 Sāmaññaphala&lt;/a&gt; » &lt;a href="/tipitaka/6D/2/2.4/2.4.3"&gt;2.4.3 Paṇītatarasāmaññaphala&lt;/a&gt; » &lt;a href="/tipitaka/6D/2/2.4/2.4.3/2.4.3.1"&gt;2.4.3.1 Sīla&lt;/a&gt;&lt;/div&gt;&lt;div class="i"&gt;2.4.3.1.1 Cūḷasīla&lt;/div&gt;&lt;div class=h&gt;Sāmaññaphalasutta&lt;/div&gt;&lt;div class=h&gt;Sāmaññaphala&lt;/div&gt;&lt;div class=h&gt;Paṇītatarasāmaññaphala&lt;/div&gt;&lt;div class=h&gt;Sīla&lt;/div&gt;&lt;div class=h&gt;Cūḷasīla&lt;/div&gt;&lt;div class="q" id="p_6D_275"&gt; &lt;div class="divNumber"&gt;194.&lt;/div&gt; &lt;div class="p"&gt;&lt;span class="pN"&gt;275&lt;/span&gt;Kathañca, mahārāja, bhikkhu sīlasampanno hoti? Idha, mahārāja, bhikkhu pāṇātipātaṃ pahāya pāṇātipātā paṭivirato hoti. Nihitadaṇḍo nihitasattho lajjī dayāpanno sabbapāṇabhūtahitānukampī viharati. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_276"&gt; &lt;div class="p"&gt;&lt;span class="pN"&gt;276&lt;/span&gt;Adinnādānaṃ pahāya adinnādānā paṭivirato hoti dinnādāyī dinnapāṭikaṅkhī, athenena sucibhūtena attanā viharati. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_277"&gt; &lt;div class="p"&gt;&lt;span class="pN"&gt;277&lt;/span&gt;Abrahmacariyaṃ pahāya brahmacārī hoti ārācārī virato methunā gāmadhammā. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_278"&gt; &lt;div class="p"&gt;&lt;span class="pN"&gt;278&lt;/span&gt;Musāvādaṃ pahāya musāvādā paṭivirato hoti saccavādī saccasandho theto paccayiko avisaṃvādako lokassa. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_279"&gt; &lt;div class="p"&gt;&lt;span class="pN"&gt;279&lt;/span&gt;Pisuṇaṃ vācaṃ pahāya pisuṇāya vācāya paṭivirato hoti; ito sutvā na amutra akkhātā imesaṃ bhedāya; amutra vā sutvā na imesaṃ akkhātā, amūsaṃ bhedāya. Iti bhinnānaṃ vā sandhātā, sahitānaṃ vā anuppadātā, samaggārāmo samaggarato samagganandī samaggakaraṇiṃ vācaṃ bhāsitā hoti. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_280"&gt; &lt;div class="p"&gt;&lt;span class="pN"&gt;280&lt;/span&gt;Pharusaṃ vācaṃ pahāya pharusāya vācāya paṭivirato hoti; yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā hoti. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_281"&gt; &lt;div class="p"&gt;&lt;span class="pN"&gt;281&lt;/span&gt;Samphappalāpaṃ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. Idampissa hoti sīlasmiṃ. &lt;/div&gt;&lt;/div&gt;&lt;div class="q" id="p_6D_282"&gt; &lt;div class="p"&gt;&lt;span class="pN"&gt;282&lt;/span&gt;Bījagāmabhūtagāmasamārambhā paṭivirato hoti…pe…  ekabhattiko hoti rattūparato virato vikālabhojanā. Naccagītavāditavisūkadassanā paṭivirato hoti. Mālāgandhavilepanadhāraṇamaṇḍanavibhūsanaṭṭhānā paṭivirato hoti. Uccāsayanamahāsayanā paṭivirato hoti. Jātarūparajatapaṭiggahaṇā paṭivirato hoti. Āmakadhaññapaṭiggahaṇā paṭivirato hoti. Āmakamaṃsapaṭiggahaṇā paṭivirato hoti. Itthikumārikapaṭiggahaṇā paṭivirato hoti. Dāsidāsapaṭiggahaṇā paṭivirato hoti. Ajeḷakapaṭiggahaṇā paṭivirato hoti. Kukkuṭasūkarapaṭiggahaṇā paṭivirato hoti. Hatthigavassavaḷavapaṭiggahaṇā paṭivirato hoti. Khettavatthupaṭiggahaṇā paṭivirato hoti. Dūteyyapahiṇagamanānuyogā paṭivirato hoti. Kayavikkayā paṭivirato hoti. Tulākūṭakaṃsakūṭamānakūṭā paṭivirato hoti. Ukkoṭanavañcananikatisāciyogā paṭivirato hoti. Chedanavadhabandhanaviparāmosaālopasahasākārā paṭivirato hoti. Idampissa hoti sīlasmiṃ. &lt;/div&gt;&lt;/div&gt;&lt;div class="CENTER" id="p_6D_283"&gt;&lt;span class="pN"&gt;283&lt;/span&gt;Cūḷasīlaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276918" title="Go to previous page"&gt;&amp;lt;&amp;lt; 2.4.3.1 Sīla&lt;/a&gt;&lt;a href="javascript:void(0)" onclick="upP()" id="upL" name="276918" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="277371" title="Go to next page"&gt;2.4.3.1.2 Majjhimasīla &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
