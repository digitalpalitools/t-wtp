<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.6"&gt;2.4.6 Ārāmavagga&lt;/a&gt;&lt;/div&gt;&lt;div class="i"&gt;2.4.6.9 Ovādūpasaṅkamanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ārāmavagga&lt;/div&gt;&lt;div class=h&gt;Ovādūpasaṅkamanasikkhāpada&lt;/div&gt;&lt;div class="q" id="p_2V_3167"&gt; &lt;div class="divNumber"&gt;1058.&lt;/div&gt; &lt;div class="p"&gt;&lt;span class="pN"&gt;3167&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo uposathampi na pucchanti ovādampi na yācanti. Bhikkhū ujjhāyanti khiyyanti vipācenti—  “kathañhi nāma bhikkhuniyo uposathampi na pucchissanti ovādampi na yācissantī”ti…pe…  “saccaṃ kira, bhikkhave, bhikkhuniyo uposathampi na pucchanti ovādampi na yācantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo uposathampi na pucchissanti ovādampi na yācissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3168"&gt; &lt;div class="divNumber"&gt;1059.&lt;/div&gt; &lt;div class="p"&gt;&lt;span class="pN"&gt;3168&lt;/span&gt;&lt;span class="bold"&gt;“Anvaddhamāsaṃ bhikkhuniyā bhikkhusaṃghato dve dhammā paccāsīsitabbā—  uposathapucchakañca ovādūpasaṅkamanañca. Taṃ atikkāmentiyā pācittiyan”&lt;/span&gt;ti. (&lt;span class="italic"&gt;59&lt;/span&gt;:&lt;span class="bold"&gt;114&lt;/span&gt;) &lt;/div&gt;&lt;/div&gt;&lt;div class="q" id="p_2V_3169"&gt; &lt;div class="divNumber"&gt;1060.&lt;/div&gt; &lt;div class="p"&gt;&lt;span class="pN"&gt;3169&lt;/span&gt;&lt;span class="bold"&gt;Anvaddhamāsan&lt;/span&gt;ti anuposathikaṃ. &lt;span class="bold"&gt;Uposatho&lt;/span&gt; nāma dve uposathā—  cātuddasiko ca pannarasiko ca. &lt;/div&gt;&lt;/div&gt;&lt;div class="q" id="p_2V_3170"&gt; &lt;div class="p"&gt;&lt;span class="pN"&gt;3170&lt;/span&gt;&lt;span class="bold"&gt;Ovādo&lt;/span&gt; nāma aṭṭha garudhammā. “Uposathampi na pucchissāmi ovādampi na yācissāmī”ti dhuraṃ nikkhittamatte āpatti pācittiyassa. &lt;/div&gt;&lt;/div&gt;&lt;div class="q" id="p_2V_3171"&gt; &lt;div class="divNumber"&gt;1061.&lt;/div&gt; &lt;div class="p"&gt;&lt;span class="pN"&gt;3171&lt;/span&gt;Anāpatti—  sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3172"&gt;&lt;span class="pN"&gt;3172&lt;/span&gt;Navamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276694" title="Go to previous page"&gt;&amp;lt;&amp;lt; 2.4.6.8 Ovādasikkhāpada&lt;/a&gt;&lt;a href="javascript:void(0)" onclick="upP()" id="upL" name="273290" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276696" title="Go to next page"&gt;2.4.6.10 Pasākhejātasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
