<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A5"&gt;16A5 Pañcakanipātapāḷi&lt;/a&gt; » &lt;a href="/tipitaka/16A5/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/16A5/1/1.5"&gt;1.5 Muṇḍarājavagga&lt;/a&gt;&lt;/div&gt;&lt;div class="i"&gt;1.5.3 Iṭṭhasutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Muṇḍarājavagga&lt;/div&gt;&lt;div class=h&gt;Iṭṭhasutta&lt;/div&gt;&lt;div class="q" id="p_16A5_235"&gt; &lt;div class="divNumber"&gt;43.&lt;/div&gt; &lt;div class="p"&gt;&lt;span class="pN"&gt;235&lt;/span&gt;Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca—  &lt;/div&gt;&lt;/div&gt;&lt;div class="q" id="p_16A5_236"&gt; &lt;div class="p"&gt;&lt;span class="pN"&gt;236&lt;/span&gt;“Pañcime, gahapati, dhammā iṭṭhā kantā manāpā dullabhā lokasmiṃ. Katame pañca? Āyu, gahapati, iṭṭho kanto manāpo dullabho lokasmiṃ; vaṇṇo iṭṭho kanto manāpo dullabho lokasmiṃ; sukhaṃ iṭṭhaṃ kantaṃ manāpaṃ dullabhaṃ lokasmiṃ; yaso iṭṭho kanto manāpo dullabho lokasmiṃ; saggā iṭṭhā kantā manāpā dullabhā lokasmiṃ. Ime kho, gahapati, pañca dhammā iṭṭhā kantā manāpā dullabhā lokasmiṃ. &lt;/div&gt;&lt;/div&gt;&lt;div class="q" id="p_16A5_237"&gt; &lt;div class="p"&gt;&lt;span class="pN"&gt;237&lt;/span&gt;Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ dullabhānaṃ lokasmiṃ na āyācanahetu vā patthanāhetu vā paṭilābhaṃ vadāmi. Imesaṃ kho, gahapati, pañcannaṃ dhammānaṃ iṭṭhānaṃ kantānaṃ manāpānaṃ dullabhānaṃ lokasmiṃ āyācanahetu vā patthanāhetu vā paṭilābho abhavissa, ko idha kena hāyetha? &lt;/div&gt;&lt;/div&gt;&lt;div class="q" id="p_16A5_238"&gt; &lt;div class="p"&gt;&lt;span class="pN"&gt;238&lt;/span&gt;Na kho, gahapati, arahati ariyasāvako āyukāmo āyuṃ āyācituṃ vā abhinandituṃ vā āyussa vāpi hetu. Āyukāmena, gahapati, ariyasāvakena āyusaṃvattanikā paṭipadā paṭipajjitabbā. Āyusaṃvattanikā hissa paṭipadā paṭipannā āyupaṭilābhāya saṃvattati. So lābhī hoti āyussa dibbassa vā mānusassa vā. &lt;/div&gt;&lt;/div&gt;&lt;div class="q" id="p_16A5_239"&gt; &lt;div class="p"&gt;&lt;span class="pN"&gt;239&lt;/span&gt;Na kho, gahapati, arahati ariyasāvako vaṇṇakāmo vaṇṇaṃ āyācituṃ vā abhinandituṃ vā vaṇṇassa vāpi hetu. Vaṇṇakāmena, gahapati, ariyasāvakena vaṇṇasaṃvattanikā paṭipadā paṭipajjitabbā. Vaṇṇasaṃvattanikā hissa paṭipadā paṭipannā vaṇṇapaṭilābhāya saṃvattati. So lābhī hoti vaṇṇassa dibbassa vā mānusassa vā. &lt;/div&gt;&lt;/div&gt;&lt;div class="q" id="p_16A5_240"&gt; &lt;div class="p"&gt;&lt;span class="pN"&gt;240&lt;/span&gt;Na kho, gahapati, arahati ariyasāvako sukhakāmo sukhaṃ āyācituṃ vā abhinandituṃ vā sukhassa vāpi hetu. Sukhakāmena, gahapati, ariyasāvakena sukhasaṃvattanikā paṭipadā paṭipajjitabbā. Sukhasaṃvattanikā hissa paṭipadā paṭipannā sukhapaṭilābhāya saṃvattati. So lābhī hoti sukhassa dibbassa vā mānusassa vā. &lt;/div&gt;&lt;/div&gt;&lt;div class="q" id="p_16A5_241"&gt; &lt;div class="p"&gt;&lt;span class="pN"&gt;241&lt;/span&gt;Na kho, gahapati, arahati ariyasāvako yasakāmo yasaṃ āyācituṃ vā abhinandituṃ vā yasassa vāpi hetu. Yasakāmena, gahapati, ariyasāvakena yasasaṃvattanikā paṭipadā paṭipajjitabbā. Yasasaṃvattanikā hissa paṭipadā paṭipannā yasapaṭilābhāya saṃvattati. So lābhī hoti yasassa dibbassa vā mānusassa vā. &lt;/div&gt;&lt;/div&gt;&lt;div class="q" id="p_16A5_242"&gt; &lt;div class="p"&gt;&lt;span class="pN"&gt;242&lt;/span&gt;Na kho, gahapati, arahati ariyasāvako saggakāmo saggaṃ āyācituṃ vā abhinandituṃ vā saggānaṃ vāpi hetu. Saggakāmena, gahapati, ariyasāvakena saggasaṃvattanikā paṭipadā paṭipajjitabbā. Saggasaṃvattanikā hissa paṭipadā paṭipannā saggapaṭilābhāya saṃvattati. So lābhī hoti saggānanti. &lt;/div&gt;&lt;/div&gt;&lt;div class="q" id="p_16A5_243"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;243&lt;/div&gt; &lt;div class="G"&gt;Āyuṃ vaṇṇaṃ yasaṃ kittiṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Saggaṃ uccākulīnataṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ratiyo patthayānena,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Uḷārā aparāparā.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_16A5_244"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;244&lt;/div&gt; &lt;div class="G"&gt;Appamādaṃ pasaṃsanti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;puññakiriyāsu paṇḍitā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Appamatto ubho atthe,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;adhigaṇhāti paṇḍito.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_16A5_245"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;245&lt;/div&gt; &lt;div class="G"&gt;Diṭṭhe dhamme ca yo attho,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;yo cattho samparāyiko;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Atthābhisamayā dhīro,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;paṇḍitoti pavuccatī”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_16A5_246"&gt;&lt;span class="pN"&gt;246&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275842" title="Go to previous page"&gt;&amp;lt;&amp;lt; 1.5.2 Sappurisasutta&lt;/a&gt;&lt;a href="javascript:void(0)" onclick="upP()" id="upL" name="273144" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275844" title="Go to next page"&gt;1.5.4 Manāpadāyīsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
