<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/10"&gt;10 Saṅgītisutta&lt;/a&gt;&lt;/div&gt;&lt;div class="i"&gt;10.8 Aṭṭhaka&lt;/div&gt;&lt;div class=h&gt;Saṅgītisutta&lt;/div&gt;&lt;div class=h&gt;Aṭṭhaka&lt;/div&gt;&lt;div class="q" id="p_8D_1034"&gt; &lt;div class="divNumber"&gt;333.&lt;/div&gt; &lt;div class="p"&gt;&lt;span class="pN"&gt;1034&lt;/span&gt;Atthi kho, āvuso, tena bhagavatā jānatā passatā arahatā sammāsambuddhena aṭṭha dhammā sammadakkhātā; tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. Katame aṭṭha? &lt;/div&gt;&lt;/div&gt;&lt;div class="q" id="p_8D_1035"&gt; &lt;div class="p"&gt;&lt;span class="pN"&gt;1035&lt;/span&gt;Aṭṭha &lt;span class="bold"&gt;micchattā— &lt;/span&gt; micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo micchāsati, micchāsamādhi. (1) &lt;/div&gt;&lt;/div&gt;&lt;div class="q" id="p_8D_1036"&gt; &lt;div class="p"&gt;&lt;span class="pN"&gt;1036&lt;/span&gt;Aṭṭha &lt;span class="bold"&gt;sammattā— &lt;/span&gt; sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. (2) &lt;/div&gt;&lt;/div&gt;&lt;div class="q" id="p_8D_1037"&gt; &lt;div class="p"&gt;&lt;span class="pN"&gt;1037&lt;/span&gt;Aṭṭha &lt;span class="bold"&gt;puggalā dakkhiṇeyyā— &lt;/span&gt; sotāpanno, sotāpattiphalasacchikiriyāya paṭipanno; sakadāgāmī, sakadāgāmiphalasacchikiriyāya paṭipanno; anāgāmī, anāgāmiphalasacchikiriyāya paṭipanno; arahā, arahattaphalasacchikiriyāya paṭipanno. (3) &lt;/div&gt;&lt;/div&gt;&lt;div class="q" id="p_8D_1038"&gt; &lt;div class="divNumber"&gt;334.&lt;/div&gt; &lt;div class="p"&gt;&lt;span class="pN"&gt;1038&lt;/span&gt;Aṭṭha &lt;span class="bold"&gt;kusītavatthūni.&lt;/span&gt; Idhāvuso, bhikkhunā kammaṃ kātabbaṃ hoti. Tassa evaṃ hoti—  ‘kammaṃ kho me kātabbaṃ bhavissati, kammaṃ kho pana me karontassa kāyo kilamissati, handāhaṃ nipajjāmī’ti. So nipajjati na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ paṭhamaṃ kusītavatthu. &lt;/div&gt;&lt;/div&gt;&lt;div class="q" id="p_8D_1039"&gt; &lt;div class="p"&gt;&lt;span class="pN"&gt;1039&lt;/span&gt;Puna caparaṃ, āvuso, bhikkhunā kammaṃ kataṃ hoti. Tassa evaṃ hoti—  ‘ahaṃ kho kammaṃ akāsiṃ, kammaṃ kho pana me karontassa kāyo kilanto, handāhaṃ nipajjāmī’ti. So nipajjati na vīriyaṃ ārabhati…pe…  idaṃ dutiyaṃ kusītavatthu. &lt;/div&gt;&lt;/div&gt;&lt;div class="q" id="p_8D_1040"&gt; &lt;div class="p"&gt;&lt;span class="pN"&gt;1040&lt;/span&gt;Puna caparaṃ, āvuso, bhikkhunā maggo gantabbo hoti. Tassa evaṃ hoti—  ‘maggo kho me gantabbo bhavissati, maggaṃ kho pana me gacchantassa kāyo kilamissati, handāhaṃ nipajjāmī’ti. So nipajjati na vīriyaṃ ārabhati…  idaṃ tatiyaṃ kusītavatthu. &lt;/div&gt;&lt;/div&gt;&lt;div class="q" id="p_8D_1041"&gt; &lt;div class="p"&gt;&lt;span class="pN"&gt;1041&lt;/span&gt;Puna caparaṃ, āvuso, bhikkhunā maggo gato hoti. Tassa evaṃ hoti—  ‘ahaṃ kho maggaṃ agamāsiṃ, maggaṃ kho pana me gacchantassa kāyo kilanto, handāhaṃ nipajjāmī’ti. So nipajjati na vīriyaṃ ārabhati…  idaṃ catutthaṃ kusītavatthu. &lt;/div&gt;&lt;/div&gt;&lt;div class="q" id="p_8D_1042"&gt; &lt;div class="p"&gt;&lt;span class="pN"&gt;1042&lt;/span&gt;Puna caparaṃ, āvuso, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti—  ‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo kilanto akammañño, handāhaṃ nipajjāmī’ti. So nipajjati na vīriyaṃ ārabhati…  idaṃ pañcamaṃ kusītavatthu. &lt;/div&gt;&lt;/div&gt;&lt;div class="q" id="p_8D_1043"&gt; &lt;div class="p"&gt;&lt;span class="pN"&gt;1043&lt;/span&gt;Puna caparaṃ, āvuso, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti—  ‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo garuko akammañño, māsācitaṃ maññe, handāhaṃ nipajjāmī’ti. So nipajjati na vīriyaṃ ārabhati…  idaṃ chaṭṭhaṃ kusītavatthu. &lt;/div&gt;&lt;/div&gt;&lt;div class="q" id="p_8D_1044"&gt; &lt;div class="p"&gt;&lt;span class="pN"&gt;1044&lt;/span&gt;Puna caparaṃ, āvuso, bhikkhuno uppanno hoti appamattako ābādho. Tassa evaṃ hoti—  ‘uppanno kho me ayaṃ appamattako ābādho; atthi kappo nipajjituṃ, handāhaṃ nipajjāmī’ti. So nipajjati na vīriyaṃ ārabhati…  idaṃ sattamaṃ kusītavatthu. &lt;/div&gt;&lt;/div&gt;&lt;div class="q" id="p_8D_1045"&gt; &lt;div class="p"&gt;&lt;span class="pN"&gt;1045&lt;/span&gt;Puna caparaṃ, āvuso, bhikkhu gilānā vuṭṭhito hoti aciravuṭṭhito gelaññā. Tassa evaṃ hoti—  ‘ahaṃ kho gilānā vuṭṭhito aciravuṭṭhito gelaññā, tassa me kāyo dubbalo akammañño, handāhaṃ nipajjāmī’ti. So nipajjati na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ aṭṭhamaṃ kusītavatthu. (4) &lt;/div&gt;&lt;/div&gt;&lt;div class="q" id="p_8D_1046"&gt; &lt;div class="divNumber"&gt;335.&lt;/div&gt; &lt;div class="p"&gt;&lt;span class="pN"&gt;1046&lt;/span&gt;Aṭṭha &lt;span class="bold"&gt;ārambhavatthūni.&lt;/span&gt; Idhāvuso, bhikkhunā kammaṃ kātabbaṃ hoti. Tassa evaṃ hoti—  ‘kammaṃ kho me kātabbaṃ bhavissati, kammaṃ kho pana me karontena na sukaraṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi appattassa pattiyā anadhigatassa adhigamāya, asacchikatassa sacchikiriyāyā’ti. So vīriyaṃ ārabhati appattassa pattiyā, anadhigatassa adhigamāya asacchikatassa sacchikiriyāya. Idaṃ paṭhamaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1047"&gt; &lt;div class="p"&gt;&lt;span class="pN"&gt;1047&lt;/span&gt;Puna caparaṃ, āvuso, bhikkhunā kammaṃ kataṃ hoti. Tassa evaṃ hoti—  ‘ahaṃ kho kammaṃ akāsiṃ, kammaṃ kho panāhaṃ karonto nāsakkhiṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi…pe…  so vīriyaṃ ārabhati…  idaṃ dutiyaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1048"&gt; &lt;div class="p"&gt;&lt;span class="pN"&gt;1048&lt;/span&gt;Puna caparaṃ, āvuso, bhikkhunā maggo gantabbo hoti. Tassa evaṃ hoti—  ‘maggo kho me gantabbo bhavissati, maggaṃ kho pana me gacchantena na sukaraṃ buddhānaṃ sāsanaṃ manasi kātuṃ. Handāhaṃ vīriyaṃ ārabhāmi…pe…  so vīriyaṃ ārabhati…  idaṃ tatiyaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1049"&gt; &lt;div class="p"&gt;&lt;span class="pN"&gt;1049&lt;/span&gt;Puna caparaṃ, āvuso, bhikkhunā maggo gato hoti. Tassa evaṃ hoti—  ‘ahaṃ kho maggaṃ agamāsiṃ, maggaṃ kho panāhaṃ gacchanto nāsakkhiṃ buddhānaṃ sāsanaṃ manasi kātuṃ, handāhaṃ vīriyaṃ ārabhāmi…pe…  so vīriyaṃ ārabhati…  idaṃ catutthaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1050"&gt; &lt;div class="p"&gt;&lt;span class="pN"&gt;1050&lt;/span&gt;Puna caparaṃ, āvuso, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti—  ‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo lahuko kammañño, handāhaṃ vīriyaṃ ārabhāmi…pe…  so vīriyaṃ ārabhati…  idaṃ pañcamaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1051"&gt; &lt;div class="p"&gt;&lt;span class="pN"&gt;1051&lt;/span&gt;Puna caparaṃ, āvuso, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti—  ‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo balavā kammañño, handāhaṃ vīriyaṃ ārabhāmi…pe…  so vīriyaṃ ārabhati…  idaṃ chaṭṭhaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1052"&gt; &lt;div class="p"&gt;&lt;span class="pN"&gt;1052&lt;/span&gt;Puna caparaṃ, āvuso, bhikkhuno uppanno hoti appamattako ābādho. Tassa evaṃ hoti—  ‘uppanno kho me ayaṃ appamattako ābādho, ṭhānaṃ kho panetaṃ vijjati yaṃ me ābādho pavaḍḍheyya, handāhaṃ vīriyaṃ ārabhāmi…pe…  so vīriyaṃ ārabhati…  idaṃ sattamaṃ ārambhavatthu. &lt;/div&gt;&lt;/div&gt;&lt;div class="q" id="p_8D_1053"&gt; &lt;div class="p"&gt;&lt;span class="pN"&gt;1053&lt;/span&gt;Puna caparaṃ, āvuso, bhikkhu gilānā vuṭṭhito hoti aciravuṭṭhito gelaññā. Tassa evaṃ hoti—  ‘ahaṃ kho gilānā vuṭṭhito aciravuṭṭhito gelaññā, ṭhānaṃ kho panetaṃ vijjati yaṃ me ābādho paccudāvatteyya, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. So vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ aṭṭhamaṃ ārambhavatthu. (5) &lt;/div&gt;&lt;/div&gt;&lt;div class="q" id="p_8D_1054"&gt; &lt;div class="divNumber"&gt;336.&lt;/div&gt; &lt;div class="p"&gt;&lt;span class="pN"&gt;1054&lt;/span&gt;Aṭṭha &lt;span class="bold"&gt;dānavatthūni.&lt;/span&gt; Āsajja dānaṃ deti, bhayā dānaṃ deti, ‘adāsi me’ti dānaṃ deti, ‘dassati me’ti dānaṃ deti, ‘sāhu dānan’ti dānaṃ deti, ‘ahaṃ pacāmi, ime na pacanti, nārahāmi pacanto apacantānaṃ dānaṃ na dātun’ti dānaṃ deti, ‘idaṃ me dānaṃ dadato kalyāṇo kittisaddo abbhuggacchatī’ti dānaṃ deti. Cittālaṅkāracittaparikkhāratthaṃ dānaṃ deti. (6) &lt;/div&gt;&lt;/div&gt;&lt;div class="q" id="p_8D_1055"&gt; &lt;div class="divNumber"&gt;337.&lt;/div&gt; &lt;div class="p"&gt;&lt;span class="pN"&gt;1055&lt;/span&gt;Aṭṭha &lt;span class="bold"&gt;dānūpapattiyo&lt;/span&gt;. Idhāvuso, ekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. So passati khattiyamahāsālaṃ vā brāhmaṇamahāsālaṃ vā gahapatimahāsālaṃ vā pañcahi kāmaguṇehi samappitaṃ samaṅgībhūtaṃ paricārayamānaṃ. Tassa evaṃ hoti—  ‘aho vatāhaṃ kāyassa bhedā paraṃ maraṇā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti, tassa taṃ cittaṃ hīne vimuttaṃ uttari abhāvitaṃ tatrūpapattiyā saṃvattati. Tañca kho sīlavato vadāmi no dussīlassa. Ijjhatāvuso, sīlavato cetopaṇidhi visuddhattā. (7.1) &lt;/div&gt;&lt;/div&gt;&lt;div class="q" id="p_8D_1056"&gt; &lt;div class="p"&gt;&lt;span class="pN"&gt;1056&lt;/span&gt;Puna caparaṃ, āvuso, idhekacco dānaṃ deti samaṇassa vā brāhmaṇassa vā annaṃ pānaṃ…pe…  seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti—  ‘cātumahārājikā devā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti, tassa taṃ cittaṃ hīne vimuttaṃ uttari abhāvitaṃ tatrūpapattiyā saṃvattati. Tañca kho sīlavato vadāmi no dussīlassa. Ijjhatāvuso, sīlavato cetopaṇidhi visuddhattā. (7.2) &lt;/div&gt;&lt;/div&gt;&lt;div class="q" id="p_8D_1057"&gt; &lt;div class="p"&gt;&lt;span class="pN"&gt;1057&lt;/span&gt;Puna caparaṃ, āvuso, idhekacco dānaṃ deti samaṇassa vā brāhmaṇassa vā annaṃ pānaṃ…pe…  seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti—  ‘tāvatiṃsā devā…pe…  yāmā devā…pe…  tusitā devā…pe…  nimmānaratī devā…pe…  paranimmitavasavattī devā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti, tassa taṃ cittaṃ hīne vimuttaṃ uttari abhāvitaṃ tatrūpapattiyā saṃvattati. Tañca kho sīlavato vadāmi no dussīlassa. Ijjhatāvuso, sīlavato cetopaṇidhi visuddhattā. (7.3--7) &lt;/div&gt;&lt;/div&gt;&lt;div class="q" id="p_8D_1058"&gt; &lt;div class="p"&gt;&lt;span class="pN"&gt;1058&lt;/span&gt;Puna caparaṃ, āvuso, idhekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti—  ‘brahmakāyikā devā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā brahmakāyikānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti, tassa taṃ cittaṃ hīne vimuttaṃ uttari abhāvitaṃ tatrūpapattiyā saṃvattati. Tañca kho sīlavato vadāmi no dussīlassa; vītarāgassa no sarāgassa. Ijjhatāvuso, sīlavato cetopaṇidhi vītarāgattā. (7.8) &lt;/div&gt;&lt;/div&gt;&lt;div class="q" id="p_8D_1059"&gt; &lt;div class="p"&gt;&lt;span class="pN"&gt;1059&lt;/span&gt;Aṭṭha &lt;span class="bold"&gt;parisā— &lt;/span&gt; khattiyaparisā, brāhmaṇaparisā, gahapatiparisā, samaṇaparisā, cātumahārājikaparisā, tāvatiṃsaparisā, māraparisā, brahmaparisā. (8) &lt;/div&gt;&lt;/div&gt;&lt;div class="q" id="p_8D_1060"&gt; &lt;div class="p"&gt;&lt;span class="pN"&gt;1060&lt;/span&gt;Aṭṭha &lt;span class="bold"&gt;lokadhammā— &lt;/span&gt; lābho ca, alābho ca, yaso ca, ayaso ca, nindā ca, pasaṃsā ca, sukhañca, dukkhañca. (9) &lt;/div&gt;&lt;/div&gt;&lt;div class="q" id="p_8D_1061"&gt; &lt;div class="divNumber"&gt;338.&lt;/div&gt; &lt;div class="p"&gt;&lt;span class="pN"&gt;1061&lt;/span&gt;Aṭṭha &lt;span class="bold"&gt;abhibhāyatanāni.&lt;/span&gt; Ajjhattaṃ rūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti evaṃsaññī hoti. Idaṃ paṭhamaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1062"&gt; &lt;div class="p"&gt;&lt;span class="pN"&gt;1062&lt;/span&gt;Ajjhattaṃ rūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti—  evaṃsaññī hoti. Idaṃ dutiyaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1063"&gt; &lt;div class="p"&gt;&lt;span class="pN"&gt;1063&lt;/span&gt;Ajjhattaṃ arūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti evaṃsaññī hoti. Idaṃ tatiyaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1064"&gt; &lt;div class="p"&gt;&lt;span class="pN"&gt;1064&lt;/span&gt;Ajjhattaṃ arūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti evaṃsaññī hoti. Idaṃ catutthaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1065"&gt; &lt;div class="p"&gt;&lt;span class="pN"&gt;1065&lt;/span&gt;Ajjhattaṃ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni. Seyyathāpi nāma umāpupphaṃ nīlaṃ nīlavaṇṇaṃ nīlanidassanaṃ nīlanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ nīlaṃ nīlavaṇṇaṃ nīlanidassanaṃ nīlanibhāsaṃ; evameva ajjhattaṃ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ pañcamaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1066"&gt; &lt;div class="p"&gt;&lt;span class="pN"&gt;1066&lt;/span&gt;Ajjhattaṃ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni. Seyyathāpi nāma kaṇikārapupphaṃ pītaṃ pītavaṇṇaṃ pītanidassanaṃ pītanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ pītaṃ pītavaṇṇaṃ pītanidassanaṃ pītanibhāsaṃ; evameva ajjhattaṃ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ chaṭṭhaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1067"&gt; &lt;div class="p"&gt;&lt;span class="pN"&gt;1067&lt;/span&gt;Ajjhattaṃ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni. Seyyathāpi nāma bandhujīvakapupphaṃ lohitakaṃ lohitakavaṇṇaṃ lohitakanidassanaṃ lohitakanibhāsaṃ, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ lohitakaṃ lohitakavaṇṇaṃ lohitakanidassanaṃ lohitakanibhāsaṃ; evameva ajjhattaṃ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ sattamaṃ abhibhāyatanaṃ. &lt;/div&gt;&lt;/div&gt;&lt;div class="q" id="p_8D_1068"&gt; &lt;div class="p"&gt;&lt;span class="pN"&gt;1068&lt;/span&gt;Ajjhattaṃ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni. Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā vā pana taṃ vatthaṃ bārāṇaseyyakaṃ ubhatobhāgavimaṭṭhaṃ odātaṃ odātavaṇṇaṃ odātanidassanaṃ odātanibhāsaṃ; evameva ajjhattaṃ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ aṭṭhamaṃ abhibhāyatanaṃ. (10) &lt;/div&gt;&lt;/div&gt;&lt;div class="q" id="p_8D_1069"&gt; &lt;div class="divNumber"&gt;339.&lt;/div&gt; &lt;div class="p"&gt;&lt;span class="pN"&gt;1069&lt;/span&gt;Aṭṭha &lt;span class="bold"&gt;vimokkhā.&lt;/span&gt; Rūpī rūpāni passati. Ayaṃ paṭhamo vimokkho. &lt;/div&gt;&lt;/div&gt;&lt;div class="q" id="p_8D_1070"&gt; &lt;div class="p"&gt;&lt;span class="pN"&gt;1070&lt;/span&gt;Ajjhattaṃ arūpasaññī bahiddhā rūpāni passati. Ayaṃ dutiyo vimokkho. &lt;/div&gt;&lt;/div&gt;&lt;div class="q" id="p_8D_1071"&gt; &lt;div class="p"&gt;&lt;span class="pN"&gt;1071&lt;/span&gt;Subhanteva adhimutto hoti. Ayaṃ tatiyo vimokkho. &lt;/div&gt;&lt;/div&gt;&lt;div class="q" id="p_8D_1072"&gt; &lt;div class="p"&gt;&lt;span class="pN"&gt;1072&lt;/span&gt;Sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Ayaṃ catuttho vimokkho. &lt;/div&gt;&lt;/div&gt;&lt;div class="q" id="p_8D_1073"&gt; &lt;div class="p"&gt;&lt;span class="pN"&gt;1073&lt;/span&gt;Sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati. Ayaṃ pañcamo vimokkho. &lt;/div&gt;&lt;/div&gt;&lt;div class="q" id="p_8D_1074"&gt; &lt;div class="p"&gt;&lt;span class="pN"&gt;1074&lt;/span&gt;Sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati. Ayaṃ chaṭṭho vimokkho. &lt;/div&gt;&lt;/div&gt;&lt;div class="q" id="p_8D_1075"&gt; &lt;div class="p"&gt;&lt;span class="pN"&gt;1075&lt;/span&gt;Sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. Ayaṃ sattamo vimokkho. &lt;/div&gt;&lt;/div&gt;&lt;div class="q" id="p_8D_1076"&gt; &lt;div class="p"&gt;&lt;span class="pN"&gt;1076&lt;/span&gt;Sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati. Ayaṃ aṭṭhamo vimokkho. (11) &lt;/div&gt;&lt;/div&gt;&lt;div class="q" id="p_8D_1077"&gt; &lt;div class="p"&gt;&lt;span class="pN"&gt;1077&lt;/span&gt;Ime kho, āvuso, tena bhagavatā jānatā passatā arahatā sammāsambuddhena aṭṭha dhammā sammadakkhātā; tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272521" title="Go to previous page"&gt;&amp;lt;&amp;lt; 10.7 Sattaka&lt;/a&gt;&lt;a href="javascript:void(0)" onclick="upP()" id="upL" name="271678" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272523" title="Go to next page"&gt;10.9 Navaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
