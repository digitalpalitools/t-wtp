<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/4"&gt;4 Meghiyavagga&lt;/a&gt;&lt;/div&gt;&lt;div class="i"&gt;4.4 Yakkhapahārasutta&lt;/div&gt;&lt;div class=h&gt;Meghiyavagga&lt;/div&gt;&lt;div class=h&gt;Yakkhapahārasutta&lt;/div&gt;&lt;div class="q" id="p_18Ud_288"&gt; &lt;div class="divNumber"&gt;34.&lt;/div&gt; &lt;div class="p"&gt;&lt;span class="pN"&gt;288&lt;/span&gt;Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā ca sāriputto āyasmā ca mahāmoggallāno kapotakandarāyaṃ viharanti. Tena kho pana samayena āyasmā sāriputto juṇhāya rattiyā navoropitehi kesehi abbhokāse nisinno hoti aññataraṃ samādhiṃ samāpajjitvā. &lt;/div&gt;&lt;/div&gt;&lt;div class="q" id="p_18Ud_289"&gt; &lt;div class="p"&gt;&lt;span class="pN"&gt;289&lt;/span&gt;Tena kho pana samayena dve yakkhā sahāyakā uttarāya disāya dakkhiṇaṃ disaṃ gacchanti kenacideva karaṇīyena. Addasaṃsu kho te yakkhā āyasmantaṃ sāriputtaṃ juṇhāya rattiyā navoropitehi kesehi abbhokāse nisinnaṃ. Disvāna eko yakkho dutiyaṃ yakkhaṃ etadavoca—  “paṭibhāti maṃ, samma, imassa samaṇassa sīse pahāraṃ dātun”ti. Evaṃ vutte, so yakkho taṃ yakkhaṃ etadavoca—  “alaṃ, samma, mā samaṇaṃ āsādesi. Uḷāro so, samma, samaṇo mahiddhiko mahānubhāvo”ti. &lt;/div&gt;&lt;/div&gt;&lt;div class="q" id="p_18Ud_290"&gt; &lt;div class="p"&gt;&lt;span class="pN"&gt;290&lt;/span&gt;Dutiyampi kho so yakkho taṃ yakkhaṃ etadavoca—  “paṭibhāti maṃ, samma, imassa samaṇassa sīse pahāraṃ dātun”ti. Dutiyampi kho so yakkho taṃ yakkhaṃ etadavoca—  “alaṃ, samma, mā samaṇaṃ āsādesi. Uḷāro so, samma, samaṇo mahiddhiko mahānubhāvo”ti. Tatiyampi kho so yakkho taṃ yakkhaṃ etadavoca—  “paṭibhāti maṃ, samma, imassa samaṇassa sīse pahāraṃ dātun”ti. Tatiyampi kho so yakkho taṃ yakkhaṃ etadavoca—  “alaṃ, samma, mā samaṇaṃ āsādesi. Uḷāro so, samma, samaṇo mahiddhiko mahānubhāvo”ti. &lt;/div&gt;&lt;/div&gt;&lt;div class="q" id="p_18Ud_291"&gt; &lt;div class="p"&gt;&lt;span class="pN"&gt;291&lt;/span&gt;Atha kho so yakkho taṃ yakkhaṃ anādiyitvā āyasmato sāriputtattherassa sīse pahāraṃ adāsi. Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya. Atha ca pana so yakkho “ḍayhāmi ḍayhāmī”ti vatvā tattheva mahānirayaṃ apatāsi. &lt;/div&gt;&lt;/div&gt;&lt;div class="q" id="p_18Ud_292"&gt; &lt;div class="p"&gt;&lt;span class="pN"&gt;292&lt;/span&gt;Addasā kho āyasmā mahāmoggallāno dibbena cakkhunā visuddhena atikkantamānusakena tena yakkhena āyasmato sāriputtattherassa sīse pahāraṃ dīyamānaṃ. Disvā yena āyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca—  “kacci te, āvuso, khamanīyaṃ, kacci yāpanīyaṃ, kacci na kiñci dukkhan”ti? “Khamanīyaṃ me, āvuso moggallāna, yāpanīyaṃ me, āvuso moggallāna; api ca me sīsaṃ thokaṃ dukkhan”ti. &lt;/div&gt;&lt;/div&gt;&lt;div class="q" id="p_18Ud_293"&gt; &lt;div class="p"&gt;&lt;span class="pN"&gt;293&lt;/span&gt;“Acchariyaṃ, āvuso sāriputta, abbhutaṃ, āvuso sāriputta. Yāva mahiddhiko āyasmā sāriputto mahānubhāvo. Idha te, āvuso sāriputta, aññataro yakkho sīse pahāraṃ adāsi. Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya, atha ca panāyasmā sāriputto evamāha—  ‘khamanīyaṃ me, āvuso moggallāna, yāpanīyaṃ me, āvuso moggallāna; api ca me sīsaṃ thokaṃ dukkhan’”ti. &lt;/div&gt;&lt;/div&gt;&lt;div class="q" id="p_18Ud_294"&gt; &lt;div class="p"&gt;&lt;span class="pN"&gt;294&lt;/span&gt;“Acchariyaṃ, āvuso moggallāna, abbhutaṃ, āvuso moggallāna. Yāva mahiddhiko āyasmā mahāmoggallāno mahānubhāvo yatra hi nāma yakkhampi passissati. Mayaṃ panetarahi paṃsupisācakampi na passāmā”ti. &lt;/div&gt;&lt;/div&gt;&lt;div class="q" id="p_18Ud_295"&gt; &lt;div class="p"&gt;&lt;span class="pN"&gt;295&lt;/span&gt;Assosi kho bhagavā dibbāya sotadhātuyā visuddhāya atikkantamānusikāya tesaṃ ubhinnaṃ mahānāgānaṃ imaṃ evarūpaṃ kathāsallāpaṃ. &lt;/div&gt;&lt;/div&gt;&lt;div class="q" id="p_18Ud_296"&gt; &lt;div class="p"&gt;&lt;span class="pN"&gt;296&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_297"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;297&lt;/div&gt; &lt;div class="G"&gt;“Yassa selūpamaṃ cittaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;ṭhitaṃ nānupakampati;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Virattaṃ rajanīyesu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kopaneyye na kuppati;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yassevaṃ bhāvitaṃ cittaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;kuto taṃ dukkhamessatī”ti. (43)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_298"&gt;&lt;span class="pN"&gt;298&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266834" title="Go to previous page"&gt;&amp;lt;&amp;lt; 4.3 Gopālakasutta&lt;/a&gt;&lt;a href="javascript:void(0)" onclick="upP()" id="upL" name="266218" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266836" title="Go to next page"&gt;4.5 Nāgasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
