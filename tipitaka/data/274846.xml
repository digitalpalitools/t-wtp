<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/7"&gt;7 Iddhipādasaṃyutta&lt;/a&gt; » &lt;a href="/tipitaka/14S5/7/7.2"&gt;7.2 Pāsādakampanavagga&lt;/a&gt;&lt;/div&gt;&lt;div class="i"&gt;7.2.10 Vibhaṅgasutta&lt;/div&gt;&lt;div class=h&gt;Iddhipādasaṃyutta&lt;/div&gt;&lt;div class=h&gt;Pāsādakampanavagga&lt;/div&gt;&lt;div class=h&gt;Vibhaṅgasutta&lt;/div&gt;&lt;div class="q" id="p_14S5_1440"&gt; &lt;div class="divNumber"&gt;832.&lt;/div&gt; &lt;div class="p"&gt;&lt;span class="pN"&gt;1440&lt;/span&gt;“Cattārome, bhikkhave, iddhipādā bhāvitā bahulīkatā mahapphalā honti mahānisaṃsā”. &lt;/div&gt;&lt;/div&gt;&lt;div class="q" id="p_14S5_1441"&gt; &lt;div class="p"&gt;&lt;span class="pN"&gt;1441&lt;/span&gt;Kathaṃ bhāvitā ca, bhikkhave, cattāro iddhipādā kathaṃ bahulīkatā mahapphalā honti mahānisaṃsā? Idha, bhikkhave, bhikkhu chandasamādhippadhānasaṅkhārasamannāgataṃ iddhipādaṃ bhāveti—  iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Vīriyasamādhi…pe…  cittasamādhi…  vīmaṃsāsamādhippadhānasaṅkhārasamannāgataṃ iddhipādaṃ bhāveti—  iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. &lt;/div&gt;&lt;/div&gt;&lt;div class="q" id="p_14S5_1442"&gt; &lt;div class="p"&gt;&lt;span class="pN"&gt;1442&lt;/span&gt;Katamo ca, bhikkhave, atilīno chando? Yo, bhikkhave, chando kosajjasahagato kosajjasampayutto—  ayaṃ vuccati, bhikkhave, atilīno chando. &lt;/div&gt;&lt;/div&gt;&lt;div class="q" id="p_14S5_1443"&gt; &lt;div class="p"&gt;&lt;span class="pN"&gt;1443&lt;/span&gt;Katamo ca, bhikkhave, atippaggahito chando? Yo, bhikkhave, chando uddhaccasahagato uddhaccasampayutto—  ayaṃ vuccati, bhikkhave, atippaggahito chando. &lt;/div&gt;&lt;/div&gt;&lt;div class="q" id="p_14S5_1444"&gt; &lt;div class="p"&gt;&lt;span class="pN"&gt;1444&lt;/span&gt;Katamo ca, bhikkhave, ajjhattaṃ saṃkhitto chando? Yo, bhikkhave, chando thinamiddhasahagato thinamiddhasampayutto—  ayaṃ vuccati, bhikkhave, ajjhattaṃ saṃkhitto chando. &lt;/div&gt;&lt;/div&gt;&lt;div class="q" id="p_14S5_1445"&gt; &lt;div class="p"&gt;&lt;span class="pN"&gt;1445&lt;/span&gt;Katamo ca, bhikkhave, bahiddhā vikkhitto chando? Yo, bhikkhave, chando bahiddhā pañca kāmaguṇe ārabbha anuvikkhitto anuvisaṭo—  ayaṃ vuccati, bhikkhave, bahiddhā vikkhitto chando. &lt;/div&gt;&lt;/div&gt;&lt;div class="q" id="p_14S5_1446"&gt; &lt;div class="p"&gt;&lt;span class="pN"&gt;1446&lt;/span&gt;Kathañca, bhikkhave, bhikkhu pacchāpuresaññī ca viharati—  yathā pure tathā pacchā, yathā pacchā tathā pure? Idha, bhikkhave, bhikkhuno pacchāpuresaññā suggahitā hoti sumanasikatā sūpadhāritā suppaṭividdhā paññāya. Evaṃ kho, bhikkhave, bhikkhu pacchāpuresaññī ca viharati—  yathā pure tathā pacchā, yathā pacchā tathā pure. &lt;/div&gt;&lt;/div&gt;&lt;div class="q" id="p_14S5_1447"&gt; &lt;div class="p"&gt;&lt;span class="pN"&gt;1447&lt;/span&gt;Kathañca, bhikkhave, bhikkhu yathā adho tathā uddhaṃ, yathā uddhaṃ tathā adho viharati? Idha, bhikkhave, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati—  ‘atthi imasmiṃ kāye kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttan’ti. Evaṃ kho, bhikkhave, bhikkhu yathā adho tathā uddhaṃ, yathā uddhaṃ tathā adho viharati. &lt;/div&gt;&lt;/div&gt;&lt;div class="q" id="p_14S5_1448"&gt; &lt;div class="p"&gt;&lt;span class="pN"&gt;1448&lt;/span&gt;Kathañca, bhikkhave, bhikkhu yathā divā tathā rattiṃ, yathā rattiṃ tathā divā viharati? Idha, bhikkhave, bhikkhu yehi ākārehi yehi liṅgehi yehi nimittehi divā chandasamādhippadhānasaṅkhārasamannāgataṃ iddhipādaṃ bhāveti, so tehi ākārehi tehi liṅgehi tehi nimittehi rattiṃ chandasamādhippadhānasaṅkhārasamannāgataṃ iddhipādaṃ bhāveti; yehi vā pana ākārehi yehi liṅgehi yehi nimittehi rattiṃ chandasamādhippadhānasaṅkhārasamannāgataṃ iddhipādaṃ bhāveti, so tehi ākārehi tehi liṅgehi tehi nimittehi divā chandasamādhippadhānasaṅkhārasamannāgataṃ iddhipādaṃ bhāveti. Evaṃ kho, bhikkhave, bhikkhu yathā divā tathā rattiṃ, yathā rattiṃ tathā divā viharati. &lt;/div&gt;&lt;/div&gt;&lt;div class="q" id="p_14S5_1449"&gt; &lt;div class="p"&gt;&lt;span class="pN"&gt;1449&lt;/span&gt;Kathañca, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti? Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. Evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. &lt;/div&gt;&lt;/div&gt;&lt;div class="q" id="p_14S5_1450"&gt; &lt;div class="p"&gt;&lt;span class="pN"&gt;1450&lt;/span&gt;Katamañca, bhikkhave, atilīnaṃ vīriyaṃ? Yaṃ, bhikkhave, vīriyaṃ kosajjasahagataṃ kosajjasampayuttaṃ—  idaṃ vuccati, bhikkhave, atilīnaṃ vīriyaṃ. &lt;/div&gt;&lt;/div&gt;&lt;div class="q" id="p_14S5_1451"&gt; &lt;div class="p"&gt;&lt;span class="pN"&gt;1451&lt;/span&gt;Katamañca, bhikkhave, atippaggahitaṃ vīriyaṃ? Yaṃ, bhikkhave, vīriyaṃ uddhaccasahagataṃ uddhaccasampayuttaṃ—  idaṃ vuccati, bhikkhave, atippaggahitaṃ vīriyaṃ. &lt;/div&gt;&lt;/div&gt;&lt;div class="q" id="p_14S5_1452"&gt; &lt;div class="p"&gt;&lt;span class="pN"&gt;1452&lt;/span&gt;Katamañca, bhikkhave, ajjhattaṃ saṃkhittaṃ vīriyaṃ? Yaṃ, bhikkhave, vīriyaṃ thinamiddhasahagataṃ thinamiddhasampayuttaṃ—  idaṃ vuccati, bhikkhave, ajjhattaṃ saṃkhittaṃ vīriyaṃ. &lt;/div&gt;&lt;/div&gt;&lt;div class="q" id="p_14S5_1453"&gt; &lt;div class="p"&gt;&lt;span class="pN"&gt;1453&lt;/span&gt;Katamañca, bhikkhave, bahiddhā vikkhittaṃ vīriyaṃ? Yaṃ, bhikkhave, vīriyaṃ bahiddhā pañca kāmaguṇe ārabbha anuvikkhittaṃ anuvisaṭaṃ—  idaṃ vuccati, bhikkhave, bahiddhā vikkhittaṃ vīriyaṃ…pe… . &lt;/div&gt;&lt;/div&gt;&lt;div class="q" id="p_14S5_1454"&gt; &lt;div class="p"&gt;&lt;span class="pN"&gt;1454&lt;/span&gt;Kathañca, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti? Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. Evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. &lt;/div&gt;&lt;/div&gt;&lt;div class="q" id="p_14S5_1455"&gt; &lt;div class="p"&gt;&lt;span class="pN"&gt;1455&lt;/span&gt;Katamañca, bhikkhave, atilīnaṃ cittaṃ? Yaṃ, bhikkhave, cittaṃ kosajjasahagataṃ kosajjasampayuttaṃ—  idaṃ vuccati, bhikkhave, atilīnaṃ cittaṃ. &lt;/div&gt;&lt;/div&gt;&lt;div class="q" id="p_14S5_1456"&gt; &lt;div class="p"&gt;&lt;span class="pN"&gt;1456&lt;/span&gt;Katamañca, bhikkhave, atippaggahitaṃ cittaṃ? Yaṃ, bhikkhave, cittaṃ uddhaccasahagataṃ uddhaccasampayuttaṃ—  idaṃ vuccati, bhikkhave, atippaggahitaṃ cittaṃ. &lt;/div&gt;&lt;/div&gt;&lt;div class="q" id="p_14S5_1457"&gt; &lt;div class="p"&gt;&lt;span class="pN"&gt;1457&lt;/span&gt;Katamañca, bhikkhave, ajjhattaṃ saṃkhittaṃ cittaṃ? Yaṃ, bhikkhave, cittaṃ thinamiddhasahagataṃ thinamiddhasampayuttaṃ—  idaṃ vuccati, bhikkhave, ajjhattaṃ saṃkhittaṃ cittaṃ. &lt;/div&gt;&lt;/div&gt;&lt;div class="q" id="p_14S5_1458"&gt; &lt;div class="p"&gt;&lt;span class="pN"&gt;1458&lt;/span&gt;Katamañca, bhikkhave, bahiddhā vikkhittaṃ cittaṃ? Yaṃ, bhikkhave, cittaṃ bahiddhā pañca kāmaguṇe ārabbha anuvikkhittaṃ anuvisaṭaṃ—  idaṃ vuccati, bhikkhave, bahiddhā vikkhittaṃ cittaṃ…pe…  evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. &lt;/div&gt;&lt;/div&gt;&lt;div class="q" id="p_14S5_1459"&gt; &lt;div class="p"&gt;&lt;span class="pN"&gt;1459&lt;/span&gt;Katamā ca, bhikkhave, atilīnā vīmaṃsā? Yā, bhikkhave, vīmaṃsā kosajjasahagatā kosajjasampayuttā—  ayaṃ vuccati, bhikkhave, atilīnā vīmaṃsā. &lt;/div&gt;&lt;/div&gt;&lt;div class="q" id="p_14S5_1460"&gt; &lt;div class="p"&gt;&lt;span class="pN"&gt;1460&lt;/span&gt;Katamā ca, bhikkhave, atippaggahitā vīmaṃsā? Yā, bhikkhave, vīmaṃsā uddhaccasahagatā uddhaccasampayuttā—  ayaṃ vuccati, bhikkhave, atippaggahitā vīmaṃsā. &lt;/div&gt;&lt;/div&gt;&lt;div class="q" id="p_14S5_1461"&gt; &lt;div class="p"&gt;&lt;span class="pN"&gt;1461&lt;/span&gt;Katamā ca, bhikkhave, ajjhattaṃ saṃkhittā vīmaṃsā? Yā, bhikkhave, vīmaṃsā thinamiddhasahagatā thinamiddhasampayuttā—  ayaṃ vuccati, bhikkhave, ajjhattaṃ saṃkhittā vīmaṃsā. &lt;/div&gt;&lt;/div&gt;&lt;div class="q" id="p_14S5_1462"&gt; &lt;div class="p"&gt;&lt;span class="pN"&gt;1462&lt;/span&gt;Katamā ca, bhikkhave, bahiddhā vikkhittā vīmaṃsā? Yā, bhikkhave, vīmaṃsā bahiddhā pañca kāmaguṇe ārabbha anuvikkhittā anuvisaṭā—  ayaṃ vuccati, bhikkhave, bahiddhā vikkhittā vīmaṃsā…pe…  evaṃ kho, bhikkhave, bhikkhu vivaṭena cetasā apariyonaddhena sappabhāsaṃ cittaṃ bhāveti. Evaṃ bhāvitā kho, bhikkhave, cattāro iddhipādā evaṃ bahulīkatā mahapphalā honti mahānisaṃsā. &lt;/div&gt;&lt;/div&gt;&lt;div class="q" id="p_14S5_1463"&gt; &lt;div class="p"&gt;&lt;span class="pN"&gt;1463&lt;/span&gt;Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, anekavihitaṃ iddhividhaṃ paccanubhoti—  ekopi hutvā bahudhā hoti, bahudhāpi hutvā eko hoti…pe…  yāva brahmalokāpi kāyena vasaṃ vatteti. Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. &lt;/div&gt;&lt;/div&gt;&lt;div class="CENTER" id="p_14S5_1464"&gt;&lt;span class="pN"&gt;1464&lt;/span&gt;Dasamaṃ.&lt;/div&gt;&lt;div class="CENTER" id="p_14S5_1465"&gt;&lt;span class="pN"&gt;1465&lt;/span&gt;Pāsādakampanavaggo dutiyo.&lt;/div&gt;&lt;div class="SUMMARY" id="p_14S5_1466"&gt;&lt;span class="pN"&gt;1466&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_14S5_1467"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1467&lt;/div&gt; &lt;div class="G"&gt;Pubbaṃ mahapphalaṃ chandaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Moggallānañca uṇṇābhaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dve samaṇabrāhmaṇā bhikkhu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Desanā vibhaṅgena cāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274845" title="Go to previous page"&gt;&amp;lt;&amp;lt; 7.2.9 Iddhādidesanāsutta&lt;/a&gt;&lt;a href="javascript:void(0)" onclick="upP()" id="upL" name="272856" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272857" title="Go to next page"&gt;7.3 Ayoguḷavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
