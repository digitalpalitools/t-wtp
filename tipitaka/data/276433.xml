<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.3"&gt;1.4.3 Pattavagga&lt;/a&gt;&lt;/div&gt;&lt;div class="i"&gt;1.4.3.4 Vassikasāṭikasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Vassikasāṭikasikkhāpada&lt;/div&gt;&lt;div class="q" id="p_1V_2323"&gt;&lt;div class="divNumber"&gt;626.&lt;/div&gt;&lt;div class="p"&gt;&lt;span class="pN"&gt;2323&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṃ vassikasāṭikā anuññātā hoti. Chabbaggiyā bhikkhū—  “bhagavatā vassikasāṭikā anuññātā”ti, paṭikacceva vassikasāṭikacīvaraṃ pariyesanti, paṭikacceva katvā nivāsenti, jiṇṇāya vassikasāṭikāya naggā kāyaṃ ovassāpenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū paṭikacceva vassikasāṭikacīvaraṃ pariyesissanti, paṭikacceva katvā nivāsessanti, jiṇṇāya vassikasāṭikāya naggā kāyaṃ ovassāpessantī”ti.&lt;/div&gt;&lt;/div&gt;&lt;div class="q" id="p_1V_2324"&gt;&lt;div class="p"&gt;&lt;span class="pN"&gt;2324&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, paṭikacceva vassikasāṭikacīvaraṃ pariyesatha? Paṭikacceva katvā nivāsetha? Jiṇṇāya vassikasāṭikāya naggā kāyaṃ ovassāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe moghapurisā, paṭikacceva vassikasāṭikacīvaraṃ pariyesissatha, paṭikacceva katvā nivāsessatha, jiṇṇāya vassikasāṭikāya naggā kāyaṃ ovassāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_2325"&gt;&lt;div class="divNumber"&gt;627.&lt;/div&gt;&lt;div class="p"&gt;&lt;span class="pN"&gt;2325&lt;/span&gt;&lt;span class="bold"&gt;“‘Māso seso gimhānan’ti bhikkhunā vassikasāṭikacīvaraṃ pariyesitabbaṃ&lt;/span&gt;; &lt;span class="bold"&gt;‘addhamāso&lt;/span&gt; &lt;span class="bold"&gt;seso gimhānan’ti katvā nivāsetabbaṃ&lt;/span&gt;. &lt;span class="bold"&gt;‘Orena ce māso seso gimhānan’ti vassikasāṭikacīvaraṃ pariyeseyya, ‘orenaddhamāso seso gimhānan’ti katvā nivāseyya, nissaggiyaṃ pācittiyan”&lt;/span&gt;ti. (&lt;span class="italic"&gt;24&lt;/span&gt;:&lt;span class="bold"&gt;43&lt;/span&gt;)&lt;/div&gt;&lt;/div&gt;&lt;div class="q" id="p_1V_2326"&gt;&lt;div class="divNumber"&gt;628.&lt;/div&gt;&lt;div class="p"&gt;&lt;span class="pN"&gt;2326&lt;/span&gt;&lt;span class="bold"&gt;“Māso seso gimhānan”ti bhikkhunā vassikasāṭikacīvaraṃ pariyesitabban&lt;/span&gt;ti. Ye manussā pubbepi vassikasāṭikacīvaraṃ denti te upasaṅkamitvā evamassu vacanīyā—  “kālo vassikasāṭikāya, samayo vassikasāṭikāya, aññepi manussā vassikasāṭikacīvaraṃ dentī”ti. Na vattabbā—  “detha me vassikasāṭikacīvaraṃ, āharatha me vassikasāṭikacīvaraṃ, parivattetha me vassikasāṭikacīvaraṃ, cetāpetha me vassikasāṭikacīvaran”ti.&lt;/div&gt;&lt;/div&gt;&lt;div class="q" id="p_1V_2327"&gt;&lt;div class="p"&gt;&lt;span class="pN"&gt;2327&lt;/span&gt;&lt;span class="bold"&gt;“Addhamāso seso gimhānan”ti katvā nivāsetabban&lt;/span&gt;ti. Addhamāse sese gimhāne katvā nivāsetabbaṃ.&lt;/div&gt;&lt;/div&gt;&lt;div class="q" id="p_1V_2328"&gt;&lt;div class="p"&gt;&lt;span class="pN"&gt;2328&lt;/span&gt;&lt;span class="bold"&gt;“Orena ce māso seso gimhānan”&lt;/span&gt;ti atirekamāse sese gimhāne vassikasāṭikacīvaraṃ pariyesati, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2329"&gt;&lt;div class="p"&gt;&lt;span class="pN"&gt;2329&lt;/span&gt;&lt;span class="bold"&gt;“Orenaddhamāso seso gimhānan”&lt;/span&gt;ti atirekaddhamāse sese gimhāne katvā nivāseti, nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, vassikasāṭikacīvaraṃ atirekamāse sese gimhāne pariyiṭṭhaṃ atirekaddhamāse sese gimhāne katvā paridahitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_2330"&gt;&lt;div class="divNumber"&gt;629.&lt;/div&gt;&lt;div class="p"&gt;&lt;span class="pN"&gt;2330&lt;/span&gt;Atirekamāse sese gimhāne atirekasaññī vassikasāṭikacīvaraṃ pariyesati, nissaggiyaṃ pācittiyaṃ. Atirekamāse sese gimhāne vematiko vassikasāṭikacīvaraṃ pariyesati, nissaggiyaṃ pācittiyaṃ. Atirekamāse sese gimhāne ūnakasaññī vassikasāṭikacīvaraṃ pariyesati, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2331"&gt;&lt;div class="p"&gt;&lt;span class="pN"&gt;2331&lt;/span&gt;Atirekaddhamāse sese gimhāne atirekasaññī katvā nivāseti, nissaggiyaṃ pācittiyaṃ. Atirekaddhamāse sese gimhāne vematiko katvā nivāseti, nissaggiyaṃ pācittiyaṃ. Atirekaddhamāse sese gimhāne ūnakasaññī katvā nivāseti, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2332"&gt;&lt;div class="p"&gt;&lt;span class="pN"&gt;2332&lt;/span&gt;Satiyā vassikasāṭikāya naggo kāyaṃ ovassāpeti, āpatti dukkaṭassa. Ūnakamāse sese gimhāne atirekasaññī, āpatti dukkaṭassa. Ūnakamāse sese gimhāne vematiko, āpatti dukkaṭassa. Ūnakamāse sese gimhāne ūnakasaññī, anāpatti.&lt;/div&gt;&lt;/div&gt;&lt;div class="q" id="p_1V_2333"&gt;&lt;div class="p"&gt;&lt;span class="pN"&gt;2333&lt;/span&gt;Ūnakaddhamāse sese gimhāne atirekasaññī, āpatti dukkaṭassa. Ūnakaddhamāse sese gimhāne vematiko, āpatti dukkaṭassa. Ūnakaddhamāse sese gimhāne ūnakasaññī, anāpatti.&lt;/div&gt;&lt;/div&gt;&lt;div class="q" id="p_1V_2334"&gt;&lt;div class="divNumber"&gt;630.&lt;/div&gt;&lt;div class="p"&gt;&lt;span class="pN"&gt;2334&lt;/span&gt;Anāpatti—  “māso seso gimhānan”ti vassikasāṭikacīvaraṃ pariyesati, “addhamāso seso gimhānan”ti katvā nivāseti, “ūnakamāso seso gimhānan”ti vassikasāṭikacīvaraṃ pariyesati, “ūnakaddhamāso seso gimhānan”ti katvā nivāseti, pariyiṭṭhāya vassikasāṭikāya vassaṃ ukkaḍḍhiyyati, nivatthāya vassikasāṭikāya vassaṃ ukkaḍḍhiyyati, dhovitvā nikkhipitabbaṃ; samaye nivāsetabbaṃ, acchinnacīvarassa, naṭṭhacīvarassa, āpadāsu, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_2335"&gt;&lt;span class="pN"&gt;2335&lt;/span&gt;Vassikasāṭikasikkhāpadaṃ niṭṭhitaṃ catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276432" title="Go to previous page"&gt;&amp;lt;&amp;lt; 1.4.3.3 Bhesajjasikkhāpada&lt;/a&gt;&lt;a href="javascript:void(0)" onclick="upP()" id="upL" name="273229" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276434" title="Go to next page"&gt;1.4.3.5 Cīvaraacchindanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
