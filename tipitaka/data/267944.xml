<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/18"&gt;18 Dhammahadayavibhaṅga&lt;/a&gt;&lt;/div&gt;&lt;div class="i"&gt;18.1 Sabbasaṅgāhikavāra&lt;/div&gt;&lt;div class=h&gt;Dhammahadayavibhaṅga&lt;/div&gt;&lt;div class=h&gt;Sabbasaṅgāhikavāra&lt;/div&gt;&lt;div class="q" id="p_30Vbh_2973"&gt; &lt;div class="divNumber"&gt;978.&lt;/div&gt; &lt;div class="p"&gt;&lt;span class="pN"&gt;2973&lt;/span&gt;Kati khandhā, kati āyatanāni, kati dhātuyo, kati saccāni, kati indriyāni, kati hetū, kati āhārā, kati phassā, kati vedanā, kati saññā, kati cetanā, kati cittāni? &lt;/div&gt;&lt;/div&gt;&lt;div class="q" id="p_30Vbh_2974"&gt; &lt;div class="p"&gt;&lt;span class="pN"&gt;2974&lt;/span&gt;Pañcakkhandhā, dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittāni. &lt;/div&gt;&lt;/div&gt;&lt;div class="q" id="p_30Vbh_2975"&gt; &lt;div class="divNumber"&gt;979.&lt;/div&gt; &lt;div class="p"&gt;&lt;span class="pN"&gt;2975&lt;/span&gt;Tattha katame pañcakkhandhā? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime vuccanti “pañcakkhandhā”. (1) &lt;/div&gt;&lt;/div&gt;&lt;div class="q" id="p_30Vbh_2976"&gt; &lt;div class="divNumber"&gt;980.&lt;/div&gt; &lt;div class="p"&gt;&lt;span class="pN"&gt;2976&lt;/span&gt;Tattha katamāni dvādasāyatanāni? Cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, phoṭṭhabbāyatanaṃ, manāyatanaṃ, dhammāyatanaṃ—  imāni vuccanti “dvādasāyatanāni”. (2) &lt;/div&gt;&lt;/div&gt;&lt;div class="q" id="p_30Vbh_2977"&gt; &lt;div class="divNumber"&gt;981.&lt;/div&gt; &lt;div class="p"&gt;&lt;span class="pN"&gt;2977&lt;/span&gt;Tattha katamā aṭṭhārasa dhātuyo? Cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu, manodhātu, dhammadhātu, manoviññāṇadhātu—  imā vuccanti “aṭṭhārasa dhātuyo”. (3) &lt;/div&gt;&lt;/div&gt;&lt;div class="q" id="p_30Vbh_2978"&gt; &lt;div class="divNumber"&gt;982.&lt;/div&gt; &lt;div class="p"&gt;&lt;span class="pN"&gt;2978&lt;/span&gt;Tattha katamāni cattāri saccāni? Dukkhasaccaṃ, samudayasaccaṃ, nirodhasaccaṃ, maggasaccaṃ—  imāni vuccanti “cattāri saccāni”. (4) &lt;/div&gt;&lt;/div&gt;&lt;div class="q" id="p_30Vbh_2979"&gt; &lt;div class="divNumber"&gt;983.&lt;/div&gt; &lt;div class="p"&gt;&lt;span class="pN"&gt;2979&lt;/span&gt;Tattha katamāni bāvīsatindriyāni? Cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ, manindriyaṃ, itthindriyaṃ, purisindriyaṃ, jīvitindriyaṃ, sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ—  imāni vuccanti “bāvīsatindriyāni”. (5) &lt;/div&gt;&lt;/div&gt;&lt;div class="q" id="p_30Vbh_2980"&gt; &lt;div class="divNumber"&gt;984.&lt;/div&gt; &lt;div class="p"&gt;&lt;span class="pN"&gt;2980&lt;/span&gt;Tattha katame nava hetū? Tayo kusalahetū, tayo akusalahetū, tayo abyākatahetū. &lt;/div&gt;&lt;/div&gt;&lt;div class="q" id="p_30Vbh_2981"&gt; &lt;div class="p"&gt;&lt;span class="pN"&gt;2981&lt;/span&gt;Tattha katame tayo kusalahetū? Alobho kusalahetu, adoso kusalahetu, amoho kusalahetu—  ime tayo kusalahetū. &lt;/div&gt;&lt;/div&gt;&lt;div class="q" id="p_30Vbh_2982"&gt; &lt;div class="p"&gt;&lt;span class="pN"&gt;2982&lt;/span&gt;Tattha katame tayo akusalahetū? Lobho akusalahetu, doso akusalahetu, moho akusalahetu—  ime tayo akusalahetū. &lt;/div&gt;&lt;/div&gt;&lt;div class="q" id="p_30Vbh_2983"&gt; &lt;div class="p"&gt;&lt;span class="pN"&gt;2983&lt;/span&gt;Tattha katame tayo abyākatahetū? Kusalānaṃ vā dhammānaṃ vipākato kiriyābyākatesu vā dhammesu alobho, adoso, amoho—  ime tayo abyākatahetū. Ime vuccanti “nava hetū”. (6) &lt;/div&gt;&lt;/div&gt;&lt;div class="q" id="p_30Vbh_2984"&gt; &lt;div class="divNumber"&gt;985.&lt;/div&gt; &lt;div class="p"&gt;&lt;span class="pN"&gt;2984&lt;/span&gt;Tattha katame cattāro āhārā? Kabaḷīkārāhāro, phassāhāro, manosañcetanāhāro, viññāṇāhāro—  ime vuccanti “cattāro āhārā”. (7) &lt;/div&gt;&lt;/div&gt;&lt;div class="q" id="p_30Vbh_2985"&gt; &lt;div class="divNumber"&gt;986.&lt;/div&gt; &lt;div class="p"&gt;&lt;span class="pN"&gt;2985&lt;/span&gt;Tattha katame satta phassā? Cakkhusamphasso, sotasamphasso, ghānasamphasso, jivhāsamphasso, kāyasamphasso, manodhātusamphasso, manoviññāṇadhātusamphasso—  ime vuccanti “satta phassā”. (8) &lt;/div&gt;&lt;/div&gt;&lt;div class="q" id="p_30Vbh_2986"&gt; &lt;div class="divNumber"&gt;987.&lt;/div&gt; &lt;div class="p"&gt;&lt;span class="pN"&gt;2986&lt;/span&gt;Tattha katamā satta vedanā? Cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manodhātusamphassajā vedanā, manoviññāṇadhātusamphassajā vedanā—  imā vuccanti “satta vedanā”. (9) &lt;/div&gt;&lt;/div&gt;&lt;div class="q" id="p_30Vbh_2987"&gt; &lt;div class="divNumber"&gt;988.&lt;/div&gt; &lt;div class="p"&gt;&lt;span class="pN"&gt;2987&lt;/span&gt;Tattha katamā satta saññā? Cakkhusamphassajā saññā, sotasamphassajā saññā, ghānasamphassajā saññā, jivhāsamphassajā saññā, kāyasamphassajā saññā, manodhātusamphassajā saññā, manoviññāṇadhātusamphassajā saññā—  imā vuccanti “satta saññā”. (10) &lt;/div&gt;&lt;/div&gt;&lt;div class="q" id="p_30Vbh_2988"&gt; &lt;div class="divNumber"&gt;989.&lt;/div&gt; &lt;div class="p"&gt;&lt;span class="pN"&gt;2988&lt;/span&gt;Tattha katamā satta cetanā? Cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manodhātusamphassajā cetanā, manoviññāṇadhātusamphassajā cetanā—  imā vuccanti “satta cetanā”. (11) &lt;/div&gt;&lt;/div&gt;&lt;div class="q" id="p_30Vbh_2989"&gt; &lt;div class="divNumber"&gt;990.&lt;/div&gt; &lt;div class="p"&gt;&lt;span class="pN"&gt;2989&lt;/span&gt;Tattha katamāni satta cittāni? Cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manodhātu, manoviññāṇadhātu—  imāni vuccanti “satta cittāni”. (12) &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266439" title="Go to previous page"&gt;&amp;lt;&amp;lt; 18 Dhammahadayavibhaṅga&lt;/a&gt;&lt;a href="javascript:void(0)" onclick="upP()" id="upL" name="266439" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267945" title="Go to next page"&gt;18.2 Uppattānuppattivāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
