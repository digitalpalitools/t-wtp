<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/10"&gt;10 Saṅgītisutta&lt;/a&gt;&lt;/div&gt;&lt;div class="i"&gt;10.6 Chakka&lt;/div&gt;&lt;div class=h&gt;Saṅgītisutta&lt;/div&gt;&lt;div class=h&gt;Chakka&lt;/div&gt;&lt;div class="q" id="p_8D_976"&gt; &lt;div class="divNumber"&gt;323.&lt;/div&gt; &lt;div class="p"&gt;&lt;span class="pN"&gt;976&lt;/span&gt;Atthi kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. Katame cha? &lt;/div&gt;&lt;/div&gt;&lt;div class="q" id="p_8D_977"&gt; &lt;div class="p"&gt;&lt;span class="pN"&gt;977&lt;/span&gt;Cha &lt;span class="bold"&gt;ajjhattikāni āyatanāni— &lt;/span&gt; cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ. (1) &lt;/div&gt;&lt;/div&gt;&lt;div class="q" id="p_8D_978"&gt; &lt;div class="p"&gt;&lt;span class="pN"&gt;978&lt;/span&gt;Cha &lt;span class="bold"&gt;bāhirāni āyatanāni— &lt;/span&gt; rūpāyatanaṃ, saddāyatanaṃ, gandhāyatanaṃ, rasāyatanaṃ, phoṭṭhabbāyatanaṃ, dhammāyatanaṃ. (2) &lt;/div&gt;&lt;/div&gt;&lt;div class="q" id="p_8D_979"&gt; &lt;div class="p"&gt;&lt;span class="pN"&gt;979&lt;/span&gt;Cha &lt;span class="bold"&gt;viññāṇakāyā— &lt;/span&gt; cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ. (3) &lt;/div&gt;&lt;/div&gt;&lt;div class="q" id="p_8D_980"&gt; &lt;div class="p"&gt;&lt;span class="pN"&gt;980&lt;/span&gt;Cha &lt;span class="bold"&gt;phassakāyā— &lt;/span&gt; cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. (4) &lt;/div&gt;&lt;/div&gt;&lt;div class="q" id="p_8D_981"&gt; &lt;div class="p"&gt;&lt;span class="pN"&gt;981&lt;/span&gt;Cha &lt;span class="bold"&gt;vedanākāyā— &lt;/span&gt; cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. (5) &lt;/div&gt;&lt;/div&gt;&lt;div class="q" id="p_8D_982"&gt; &lt;div class="p"&gt;&lt;span class="pN"&gt;982&lt;/span&gt;Cha &lt;span class="bold"&gt;saññākāyā— &lt;/span&gt; rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. (6) &lt;/div&gt;&lt;/div&gt;&lt;div class="q" id="p_8D_983"&gt; &lt;div class="p"&gt;&lt;span class="pN"&gt;983&lt;/span&gt;Cha &lt;span class="bold"&gt;sañcetanākāyā— &lt;/span&gt; rūpasañcetanā, saddasañcetanā, gandhasañcetanā, rasasañcetanā, phoṭṭhabbasañcetanā, dhammasañcetanā. (7) &lt;/div&gt;&lt;/div&gt;&lt;div class="q" id="p_8D_984"&gt; &lt;div class="p"&gt;&lt;span class="pN"&gt;984&lt;/span&gt;Cha &lt;span class="bold"&gt;taṇhākāyā— &lt;/span&gt; rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. (8) &lt;/div&gt;&lt;/div&gt;&lt;div class="q" id="p_8D_985"&gt; &lt;div class="divNumber"&gt;324.&lt;/div&gt; &lt;div class="p"&gt;&lt;span class="pN"&gt;985&lt;/span&gt;Cha &lt;span class="bold"&gt;agāravā.&lt;/span&gt; Idhāvuso, bhikkhu satthari agāravo viharati appatisso; dhamme agāravo viharati appatisso; saṃghe agāravo viharati appatisso; sikkhāya agāravo viharati appatisso; appamāde agāravo viharati appatisso; paṭisanthāre agāravo viharati appatisso. (9) &lt;/div&gt;&lt;/div&gt;&lt;div class="q" id="p_8D_986"&gt; &lt;div class="p"&gt;&lt;span class="pN"&gt;986&lt;/span&gt;Cha &lt;span class="bold"&gt;gāravā.&lt;/span&gt; Idhāvuso, bhikkhu satthari sagāravo viharati sappatisso; dhamme sagāravo viharati sappatisso; saṃghe sagāravo viharati sappatisso; sikkhāya sagāravo viharati sappatisso; appamāde sagāravo viharati sappatisso; paṭisanthāre sagāravo viharati sappatisso. (10) &lt;/div&gt;&lt;/div&gt;&lt;div class="q" id="p_8D_987"&gt; &lt;div class="p"&gt;&lt;span class="pN"&gt;987&lt;/span&gt;Cha &lt;span class="bold"&gt;somanassūpavicārā&lt;/span&gt;. Cakkhunā rūpaṃ disvā somanassaṭṭhāniyaṃ rūpaṃ upavicarati; sotena saddaṃ sutvā…  ghānena gandhaṃ ghāyitvā…  jivhāya rasaṃ sāyitvā…  kāyena phoṭṭhabbaṃ phusitvā. Manasā dhammaṃ viññāya somanassaṭṭhāniyaṃ dhammaṃ upavicarati. (11) &lt;/div&gt;&lt;/div&gt;&lt;div class="q" id="p_8D_988"&gt; &lt;div class="p"&gt;&lt;span class="pN"&gt;988&lt;/span&gt;Cha &lt;span class="bold"&gt;domanassūpavicārā.&lt;/span&gt; Cakkhunā rūpaṃ disvā domanassaṭṭhāniyaṃ rūpaṃ upavicarati…pe…  manasā dhammaṃ viññāya domanassaṭṭhāniyaṃ dhammaṃ upavicarati. (12) &lt;/div&gt;&lt;/div&gt;&lt;div class="q" id="p_8D_989"&gt; &lt;div class="p"&gt;&lt;span class="pN"&gt;989&lt;/span&gt;Cha &lt;span class="bold"&gt;upekkhūpavicārā.&lt;/span&gt; Cakkhunā rūpaṃ disvā upekkhāṭṭhāniyaṃ rūpaṃ upavicarati…pe…  manasā dhammaṃ viññāya upekkhāṭṭhāniyaṃ dhammaṃ upavicarati. (13) &lt;/div&gt;&lt;/div&gt;&lt;div class="q" id="p_8D_990"&gt; &lt;div class="p"&gt;&lt;span class="pN"&gt;990&lt;/span&gt;Cha &lt;span class="bold"&gt;sāraṇīyā dhammā.&lt;/span&gt; Idhāvuso, bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati. (14.1) &lt;/div&gt;&lt;/div&gt;&lt;div class="q" id="p_8D_991"&gt; &lt;div class="p"&gt;&lt;span class="pN"&gt;991&lt;/span&gt;Puna caparaṃ, āvuso, bhikkhuno mettaṃ vacīkammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo…pe…  ekībhāvāya saṃvattati. (14.2) &lt;/div&gt;&lt;/div&gt;&lt;div class="q" id="p_8D_992"&gt; &lt;div class="p"&gt;&lt;span class="pN"&gt;992&lt;/span&gt;Puna caparaṃ, āvuso, bhikkhuno mettaṃ manokammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo…pe…  ekībhāvāya saṃvattati. (14.3) &lt;/div&gt;&lt;/div&gt;&lt;div class="q" id="p_8D_993"&gt; &lt;div class="p"&gt;&lt;span class="pN"&gt;993&lt;/span&gt;Puna caparaṃ, āvuso, bhikkhu ye te lābhā dhammikā dhammaladdhā antamaso pattapariyāpannamattampi, tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī. Ayampi dhammo sāraṇīyo…pe…  ekībhāvāya saṃvattati. (14.4) &lt;/div&gt;&lt;/div&gt;&lt;div class="q" id="p_8D_994"&gt; &lt;div class="p"&gt;&lt;span class="pN"&gt;994&lt;/span&gt;Puna caparaṃ, āvuso, bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni, tathārūpesu sīlesu sīlasāmaññagato viharati sabrahmacārīhi āvi ceva raho ca. Ayampi dhammo sāraṇīyo…pe…  ekībhāvāya saṃvattati. (14.5) &lt;/div&gt;&lt;/div&gt;&lt;div class="q" id="p_8D_995"&gt; &lt;div class="p"&gt;&lt;span class="pN"&gt;995&lt;/span&gt;Puna caparaṃ, āvuso, bhikkhu yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati. (14.6) &lt;/div&gt;&lt;/div&gt;&lt;div class="q" id="p_8D_996"&gt; &lt;div class="divNumber"&gt;325.&lt;/div&gt; &lt;div class="p"&gt;&lt;span class="pN"&gt;996&lt;/span&gt;Cha &lt;span class="bold"&gt;vivādamūlāni.&lt;/span&gt; Idhāvuso, bhikkhu kodhano hoti upanāhī. Yo so, āvuso, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, āvuso, bhikkhu satthari agāravo viharati appatisso, dhamme agāravo viharati appatisso, saṃghe agāravo viharati appatisso, sikkhāya na paripūrakārī, so saṃghe vivādaṃ janeti. Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṃ. Evarūpañce tumhe, āvuso, vivādamūlaṃ ajjhattaṃ vā bahiddhā vā samanupasseyyātha. Tatra tumhe, āvuso, tasseva pāpakassa vivādamūlassa pahānāya vāyameyyātha. Evarūpañce tumhe, āvuso, vivādamūlaṃ ajjhattaṃ vā bahiddhā vā na samanupasseyyātha. Tatra tumhe, āvuso, tasseva pāpakassa vivādamūlassa āyatiṃ anavassavāya paṭipajjeyyātha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti. &lt;/div&gt;&lt;/div&gt;&lt;div class="q" id="p_8D_997"&gt; &lt;div class="p"&gt;&lt;span class="pN"&gt;997&lt;/span&gt;Puna caparaṃ, āvuso, bhikkhu makkhī hoti paḷāsī…pe…  issukī hoti maccharī…pe…  saṭho hoti māyāvī…  pāpiccho hoti micchādiṭṭhī…  sandiṭṭhiparāmāsī hoti ādhānaggāhī duppaṭinissaggī…pe…  yo so, āvuso, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so, āvuso, bhikkhu satthari agāravo viharati appatisso, dhamme agāravo viharati appatisso, saṃghe agāravo viharati appatisso, sikkhāya na paripūrakārī, so saṃghe vivādaṃ janeti. Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṃ. Evarūpañce tumhe, āvuso, vivādamūlaṃ ajjhattaṃ vā bahiddhā vā samanupasseyyātha. Tatra tumhe, āvuso, tasseva pāpakassa vivādamūlassa pahānāya vāyameyyātha. Evarūpañce tumhe, āvuso, vivādamūlaṃ ajjhattaṃ vā bahiddhā vā na samanupasseyyātha. Tatra tumhe, āvuso, tasseva pāpakassa vivādamūlassa āyatiṃ anavassavāya paṭipajjeyyātha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti. (15) &lt;/div&gt;&lt;/div&gt;&lt;div class="q" id="p_8D_998"&gt; &lt;div class="p"&gt;&lt;span class="pN"&gt;998&lt;/span&gt;Cha &lt;span class="bold"&gt;dhātuyo&lt;/span&gt;—  pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. (16) &lt;/div&gt;&lt;/div&gt;&lt;div class="q" id="p_8D_999"&gt; &lt;div class="divNumber"&gt;326.&lt;/div&gt; &lt;div class="p"&gt;&lt;span class="pN"&gt;999&lt;/span&gt;Cha &lt;span class="bold"&gt;nissaraṇiyā dhātuyo.&lt;/span&gt; Idhāvuso, bhikkhu evaṃ vadeyya—  ‘mettā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā, atha ca pana me byāpādo cittaṃ pariyādāya tiṭṭhatī’ti. So ‘mā hevan’tissa vacanīyo, ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya. Atha ca panassa byāpādo cittaṃ pariyādāya ṭhassati, netaṃ ṭhānaṃ vijjati. Nissaraṇaṃ hetaṃ, āvuso, byāpādassa, yadidaṃ mettā cetovimuttī’ti. (17.1) &lt;/div&gt;&lt;/div&gt;&lt;div class="q" id="p_8D_1000"&gt; &lt;div class="p"&gt;&lt;span class="pN"&gt;1000&lt;/span&gt;Idha panāvuso, bhikkhu evaṃ vadeyya—  ‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me vihesā cittaṃ pariyādāya tiṭṭhatī’ti, so ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ karuṇāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa vihesā cittaṃ pariyādāya ṭhassati, netaṃ ṭhānaṃ vijjati. Nissaraṇaṃ hetaṃ, āvuso, vihesāya, yadidaṃ karuṇā cetovimuttī’ti. (17.2) &lt;/div&gt;&lt;/div&gt;&lt;div class="q" id="p_8D_1001"&gt; &lt;div class="p"&gt;&lt;span class="pN"&gt;1001&lt;/span&gt;Idha panāvuso, bhikkhu evaṃ vadeyya—  ‘muditā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me arati cittaṃ pariyādāya tiṭṭhatī’ti, so ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ muditāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa arati cittaṃ pariyādāya ṭhassati, netaṃ ṭhānaṃ vijjati. Nissaraṇaṃ hetaṃ, āvuso, aratiyā, yadidaṃ muditā cetovimuttī’ti. (17.3) &lt;/div&gt;&lt;/div&gt;&lt;div class="q" id="p_8D_1002"&gt; &lt;div class="p"&gt;&lt;span class="pN"&gt;1002&lt;/span&gt;Idha panāvuso, bhikkhu evaṃ vadeyya—  ‘upekkhā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me rāgo cittaṃ pariyādāya tiṭṭhatī’ti. So ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ upekkhāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa rāgo cittaṃ pariyādāya ṭhassati netaṃ ṭhānaṃ vijjati. Nissaraṇaṃ hetaṃ, āvuso, rāgassa, yadidaṃ upekkhā cetovimuttī’ti. (17.4) &lt;/div&gt;&lt;/div&gt;&lt;div class="q" id="p_8D_1003"&gt; &lt;div class="p"&gt;&lt;span class="pN"&gt;1003&lt;/span&gt;Idha panāvuso, bhikkhu evaṃ vadeyya—  ‘animittā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me nimittānusāri viññāṇaṃ hotī’ti. So ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ animittāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa nimittānusāri viññāṇaṃ bhavissati, netaṃ ṭhānaṃ vijjati. Nissaraṇaṃ hetaṃ, āvuso, sabbanimittānaṃ, yadidaṃ animittā cetovimuttī’ti. (17.5) &lt;/div&gt;&lt;/div&gt;&lt;div class="q" id="p_8D_1004"&gt; &lt;div class="p"&gt;&lt;span class="pN"&gt;1004&lt;/span&gt;Idha panāvuso, bhikkhu evaṃ vadeyya—  ‘asmīti kho me vigataṃ, ayamahamasmīti na samanupassāmi, atha ca pana me vicikicchākathaṃkathāsallaṃ cittaṃ pariyādāya tiṭṭhatī’ti. So ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso, yaṃ asmīti vigate ayamahamasmīti asamanupassato, atha ca panassa vicikicchākathaṃkathāsallaṃ cittaṃ pariyādāya ṭhassati, netaṃ ṭhānaṃ vijjati. Nissaraṇaṃ hetaṃ, āvuso, vicikicchākathaṃkathāsallassa, yadidaṃ asmimānasamugghāto’ti. (17.6) &lt;/div&gt;&lt;/div&gt;&lt;div class="q" id="p_8D_1005"&gt; &lt;div class="divNumber"&gt;327.&lt;/div&gt; &lt;div class="p"&gt;&lt;span class="pN"&gt;1005&lt;/span&gt;Cha &lt;span class="bold"&gt;anuttariyāni— &lt;/span&gt; dassanānuttariyaṃ, savanānuttariyaṃ, lābhānuttariyaṃ, sikkhānuttariyaṃ, pāricariyānuttariyaṃ, anussatānuttariyaṃ. (18) &lt;/div&gt;&lt;/div&gt;&lt;div class="q" id="p_8D_1006"&gt; &lt;div class="p"&gt;&lt;span class="pN"&gt;1006&lt;/span&gt;Cha &lt;span class="bold"&gt;anussatiṭṭhānāni&lt;/span&gt;—  buddhānussati, dhammānussati, saṃghānussati, sīlānussati, cāgānussati, devatānussati. (19) &lt;/div&gt;&lt;/div&gt;&lt;div class="q" id="p_8D_1007"&gt; &lt;div class="divNumber"&gt;328.&lt;/div&gt; &lt;div class="p"&gt;&lt;span class="pN"&gt;1007&lt;/span&gt;Cha &lt;span class="bold"&gt;satatavihārā.&lt;/span&gt; Idhāvuso, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā…pe…  manasā dhammaṃ viññāya neva sumano hoti na dummano, upekkhako viharati sato sampajāno. (20) &lt;/div&gt;&lt;/div&gt;&lt;div class="q" id="p_8D_1008"&gt; &lt;div class="divNumber"&gt;329.&lt;/div&gt; &lt;div class="p"&gt;&lt;span class="pN"&gt;1008&lt;/span&gt;&lt;span class="bold"&gt;Chaḷābhijātiyo.&lt;/span&gt; Idhāvuso, ekacco kaṇhābhijātiko samāno kaṇhaṃ dhammaṃ abhijāyati. Idha panāvuso, ekacco kaṇhābhijātiko samāno sukkaṃ dhammaṃ abhijāyati. Idha panāvuso, ekacco kaṇhābhijātiko samāno akaṇhaṃ asukkaṃ nibbānaṃ abhijāyati. Idha panāvuso, ekacco sukkābhijātiko samāno sukkaṃ dhammaṃ abhijāyati. Idha panāvuso, ekacco sukkābhijātiko samāno kaṇhaṃ dhammaṃ abhijāyati. Idha panāvuso, ekacco sukkābhijātiko samāno akaṇhaṃ asukkaṃ nibbānaṃ abhijāyati. (21) &lt;/div&gt;&lt;/div&gt;&lt;div class="q" id="p_8D_1009"&gt; &lt;div class="p"&gt;&lt;span class="pN"&gt;1009&lt;/span&gt;Cha &lt;span class="bold"&gt;nibbedhabhāgiyā&lt;/span&gt; saññā—  aniccasaññā anicce, dukkhasaññā dukkhe, anattasaññā, pahānasaññā, virāgasaññā, nirodhasaññā. (22) &lt;/div&gt;&lt;/div&gt;&lt;div class="q" id="p_8D_1010"&gt; &lt;div class="p"&gt;&lt;span class="pN"&gt;1010&lt;/span&gt;Ime kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272519" title="Go to previous page"&gt;&amp;lt;&amp;lt; 10.5 Pañcaka&lt;/a&gt;&lt;a href="javascript:void(0)" onclick="upP()" id="upL" name="271678" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272521" title="Go to next page"&gt;10.7 Sattaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
