<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/10"&gt;10 Saṅgītisutta&lt;/a&gt;&lt;/div&gt;&lt;div class="i"&gt;10.5 Pañcaka&lt;/div&gt;&lt;div class=h&gt;Saṅgītisutta&lt;/div&gt;&lt;div class=h&gt;Pañcaka&lt;/div&gt;&lt;div class="q" id="p_8D_943"&gt; &lt;div class="divNumber"&gt;315.&lt;/div&gt; &lt;div class="p"&gt;&lt;span class="pN"&gt;943&lt;/span&gt;Atthi kho, āvuso, tena bhagavatā jānatā passatā arahatā sammāsambuddhena pañca dhammā sammadakkhātā. Tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. Katame pañca? &lt;/div&gt;&lt;/div&gt;&lt;div class="q" id="p_8D_944"&gt; &lt;div class="p"&gt;&lt;span class="pN"&gt;944&lt;/span&gt;&lt;span class="bold"&gt;Pañcakkhandhā.&lt;/span&gt; Rūpakkhandho vedanākkhandho saññākkhandho saṅkhārakkhandho viññāṇakkhandho. (1) &lt;/div&gt;&lt;/div&gt;&lt;div class="q" id="p_8D_945"&gt; &lt;div class="p"&gt;&lt;span class="pN"&gt;945&lt;/span&gt;&lt;span class="bold"&gt;Pañcupādānakkhandhā.&lt;/span&gt; Rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho. (2) &lt;/div&gt;&lt;/div&gt;&lt;div class="q" id="p_8D_946"&gt; &lt;div class="p"&gt;&lt;span class="pN"&gt;946&lt;/span&gt;Pañca &lt;span class="bold"&gt;kāmaguṇā.&lt;/span&gt; Cakkhuviññeyyā rūpā iṭṭhā kantā manāpā piyarūpā kāmūpasañhitā rajanīyā, sotaviññeyyā saddā…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasañhitā rajanīyā. (3) &lt;/div&gt;&lt;/div&gt;&lt;div class="q" id="p_8D_947"&gt; &lt;div class="p"&gt;&lt;span class="pN"&gt;947&lt;/span&gt;Pañca &lt;span class="bold"&gt;gatiyo— &lt;/span&gt; nirayo, tiracchānayoni, pettivisayo, manussā, devā. (4) &lt;/div&gt;&lt;/div&gt;&lt;div class="q" id="p_8D_948"&gt; &lt;div class="p"&gt;&lt;span class="pN"&gt;948&lt;/span&gt;Pañca &lt;span class="bold"&gt;macchariyāni— &lt;/span&gt; āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. (5) &lt;/div&gt;&lt;/div&gt;&lt;div class="q" id="p_8D_949"&gt; &lt;div class="p"&gt;&lt;span class="pN"&gt;949&lt;/span&gt;Pañca &lt;span class="bold"&gt;nīvaraṇāni— &lt;/span&gt; kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhaccakukkuccanīvaraṇaṃ, vicikicchānīvaraṇaṃ. (6) &lt;/div&gt;&lt;/div&gt;&lt;div class="q" id="p_8D_950"&gt; &lt;div class="p"&gt;&lt;span class="pN"&gt;950&lt;/span&gt;Pañca &lt;span class="bold"&gt;orambhāgiyāni saṃyojanāni— &lt;/span&gt; sakkāyadiṭṭhi, vicikicchā, sīlabbataparāmāso, kāmacchando, byāpādo. (7) &lt;/div&gt;&lt;/div&gt;&lt;div class="q" id="p_8D_951"&gt; &lt;div class="p"&gt;&lt;span class="pN"&gt;951&lt;/span&gt;Pañca &lt;span class="bold"&gt;uddhambhāgiyāni saṃyojanāni— &lt;/span&gt; rūparāgo, arūparāgo, māno, uddhaccaṃ, avijjā. (8) &lt;/div&gt;&lt;/div&gt;&lt;div class="q" id="p_8D_952"&gt; &lt;div class="p"&gt;&lt;span class="pN"&gt;952&lt;/span&gt;Pañca &lt;span class="bold"&gt;sikkhāpadāni— &lt;/span&gt; pāṇātipātā veramaṇī, adinnādānā veramaṇī, kāmesumicchācārā veramaṇī, musāvādā veramaṇī, surāmerayamajjappamādaṭṭhānā veramaṇī. (9) &lt;/div&gt;&lt;/div&gt;&lt;div class="q" id="p_8D_953"&gt; &lt;div class="divNumber"&gt;316.&lt;/div&gt; &lt;div class="p"&gt;&lt;span class="pN"&gt;953&lt;/span&gt;Pañca &lt;span class="bold"&gt;abhabbaṭṭhānāni.&lt;/span&gt; Abhabbo, āvuso, khīṇāsavo bhikkhu sañcicca pāṇaṃ jīvitā voropetuṃ. Abhabbo khīṇāsavo bhikkhu adinnaṃ theyyasaṅkhātaṃ ādiyituṃ. Abhabbo khīṇāsavo bhikkhu methunaṃ dhammaṃ paṭisevituṃ. Abhabbo khīṇāsavo bhikkhu sampajānamusā bhāsituṃ. Abhabbo khīṇāsavo bhikkhu sannidhikārakaṃ kāme paribhuñjituṃ, seyyathāpi pubbe āgārikabhūto. (10) &lt;/div&gt;&lt;/div&gt;&lt;div class="q" id="p_8D_954"&gt; &lt;div class="p"&gt;&lt;span class="pN"&gt;954&lt;/span&gt;Pañca &lt;span class="bold"&gt;byasanāni— &lt;/span&gt; ñātibyasanaṃ, bhogabyasanaṃ, rogabyasanaṃ, sīlabyasanaṃ, diṭṭhibyasanaṃ. Nāvuso, sattā ñātibyasanahetu vā bhogabyasanahetu vā rogabyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Sīlabyasanahetu vā, āvuso, sattā diṭṭhibyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. (11) &lt;/div&gt;&lt;/div&gt;&lt;div class="q" id="p_8D_955"&gt; &lt;div class="p"&gt;&lt;span class="pN"&gt;955&lt;/span&gt;Pañca &lt;span class="bold"&gt;sampadā— &lt;/span&gt; ñātisampadā, bhogasampadā, ārogyasampadā, sīlasampadā, diṭṭhisampadā. Nāvuso, sattā ñātisampadāhetu vā bhogasampadāhetu vā ārogyasampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. Sīlasampadāhetu vā, āvuso, sattā diṭṭhisampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. (12) &lt;/div&gt;&lt;/div&gt;&lt;div class="q" id="p_8D_956"&gt; &lt;div class="p"&gt;&lt;span class="pN"&gt;956&lt;/span&gt;Pañca &lt;span class="bold"&gt;ādīnavā dussīlassa sīlavipattiyā.&lt;/span&gt; Idhāvuso, dussīlo sīlavipanno pamādādhikaraṇaṃ mahatiṃ bhogajāniṃ nigacchati, ayaṃ paṭhamo ādīnavo dussīlassa sīlavipattiyā. Puna caparaṃ, āvuso, dussīlassa sīlavipannassa pāpako kittisaddo abbhuggacchati, ayaṃ dutiyo ādīnavo dussīlassa sīlavipattiyā. Puna caparaṃ, āvuso, dussīlo sīlavipanno yaññadeva parisaṃ upasaṅkamati yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ, avisārado upasaṅkamati maṅkubhūto, ayaṃ tatiyo ādīnavo dussīlassa sīlavipattiyā. Puna caparaṃ, āvuso, dussīlo sīlavipanno sammūḷho kālaṃ karoti, ayaṃ catuttho ādīnavo dussīlassa sīlavipattiyā. Puna caparaṃ, āvuso, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, ayaṃ pañcamo ādīnavo dussīlassa sīlavipattiyā. (13) &lt;/div&gt;&lt;/div&gt;&lt;div class="q" id="p_8D_957"&gt; &lt;div class="p"&gt;&lt;span class="pN"&gt;957&lt;/span&gt;Pañca &lt;span class="bold"&gt;ānisaṃsā sīlavato sīlasampadāya.&lt;/span&gt; Idhāvuso, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati, ayaṃ paṭhamo ānisaṃso sīlavato sīlasampadāya. Puna caparaṃ, āvuso, sīlavato sīlasampannassa kalyāṇo kittisaddo abbhuggacchati, ayaṃ dutiyo ānisaṃso sīlavato sīlasampadāya. Puna caparaṃ, āvuso, sīlavā sīlasampanno yaññadeva parisaṃ upasaṅkamati yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ, visārado upasaṅkamati amaṅkubhūto, ayaṃ tatiyo ānisaṃso sīlavato sīlasampadāya. Puna caparaṃ, āvuso, sīlavā sīlasampanno asammūḷho kālaṃ karoti, ayaṃ catuttho ānisaṃso sīlavato sīlasampadāya. Puna caparaṃ, āvuso, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati, ayaṃ pañcamo ānisaṃso sīlavato sīlasampadāya. (14) &lt;/div&gt;&lt;/div&gt;&lt;div class="q" id="p_8D_958"&gt; &lt;div class="p"&gt;&lt;span class="pN"&gt;958&lt;/span&gt;Codakena, āvuso, bhikkhunā paraṃ codetukāmena pañca dhamme ajjhattaṃ upaṭṭhapetvā paro codetabbo. Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṃhitena vakkhāmi no anatthasaṃhitena, mettacittena vakkhāmi no dosantarenāti. Codakena, āvuso, bhikkhunā paraṃ codetukāmena ime pañca dhamme ajjhattaṃ upaṭṭhapetvā paro codetabbo. (15) &lt;/div&gt;&lt;/div&gt;&lt;div class="q" id="p_8D_959"&gt; &lt;div class="divNumber"&gt;317.&lt;/div&gt; &lt;div class="p"&gt;&lt;span class="pN"&gt;959&lt;/span&gt;Pañca &lt;span class="bold"&gt;padhāniyaṅgāni.&lt;/span&gt; Idhāvuso, bhikkhu saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato, lokavidū anuttaro purisadammasārathi satthā devamanussānaṃ buddho bhagavā’ti. Appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya. Asaṭho hoti amāyāvī, yathābhūtaṃ attānaṃ āvikattā satthari vā viññūsu vā sabrahmacārīsu. Āraddhavīriyo viharati akusalānaṃ dhammānaṃ pahānāya kusalānaṃ dhammānaṃ upasampadāya thāmavā daḷhaparakkamo anikkhittadhuro kusalesu dhammesu. Paññavā hoti udayatthagāminiyā paññāya samannāgato ariyāya nibbedhikāya sammādukkhakkhayagāminiyā. (16) &lt;/div&gt;&lt;/div&gt;&lt;div class="q" id="p_8D_960"&gt; &lt;div class="divNumber"&gt;318.&lt;/div&gt; &lt;div class="p"&gt;&lt;span class="pN"&gt;960&lt;/span&gt;Pañca &lt;span class="bold"&gt;suddhāvāsā— &lt;/span&gt; avihā, atappā, sudassā, sudassī, akaniṭṭhā. (17) &lt;/div&gt;&lt;/div&gt;&lt;div class="q" id="p_8D_961"&gt; &lt;div class="p"&gt;&lt;span class="pN"&gt;961&lt;/span&gt;Pañca &lt;span class="bold"&gt;anāgāmino— &lt;/span&gt; antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsotoakaniṭṭhagāmī. (18) &lt;/div&gt;&lt;/div&gt;&lt;div class="q" id="p_8D_962"&gt; &lt;div class="divNumber"&gt;319.&lt;/div&gt; &lt;div class="p"&gt;&lt;span class="pN"&gt;962&lt;/span&gt;Pañca &lt;span class="bold"&gt;cetokhilā.&lt;/span&gt; Idhāvuso, bhikkhu satthari kaṅkhati vicikicchati nādhimuccati na sampasīdati. Yo so, āvuso, bhikkhu satthari kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya, yassa cittaṃ na namati ātappāya anuyogāya sātaccāya padhānāya, ayaṃ paṭhamo cetokhilo. Puna caparaṃ, āvuso, bhikkhu dhamme kaṅkhati vicikicchati…pe…  saṃghe kaṅkhati vicikicchati…  sikkhāya kaṅkhati vicikicchati…  sabrahmacārīsu kupito hoti anattamano āhatacitto khilajāto. Yo so, āvuso, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya, yassa cittaṃ na namati ātappāya anuyogāya sātaccāya padhānāya, ayaṃ pañcamo cetokhilo. (19) &lt;/div&gt;&lt;/div&gt;&lt;div class="q" id="p_8D_963"&gt; &lt;div class="divNumber"&gt;320.&lt;/div&gt; &lt;div class="p"&gt;&lt;span class="pN"&gt;963&lt;/span&gt;Pañca &lt;span class="bold"&gt;cetasovinibandhā.&lt;/span&gt; Idhāvuso, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Yo so, āvuso, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya. Ayaṃ paṭhamo cetaso vinibandho. Puna caparaṃ, āvuso, bhikkhu kāye avītarāgo hoti…pe…  rūpe avītarāgo hoti…pe…  puna caparaṃ, āvuso, bhikkhu yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati…pe…  puna caparaṃ, āvuso, bhikkhu aññataraṃ devanikāyaṃ paṇidhāya brahmacariyaṃ carati—  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, āvuso, bhikkhu aññataraṃ devanikāyaṃ paṇidhāya brahmacariyaṃ carati—  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya. Ayaṃ pañcamo cetaso vinibandho. (20) &lt;/div&gt;&lt;/div&gt;&lt;div class="q" id="p_8D_964"&gt; &lt;div class="p"&gt;&lt;span class="pN"&gt;964&lt;/span&gt;&lt;span class="bold"&gt;Pañcindriyāni— &lt;/span&gt; cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ. (21) &lt;/div&gt;&lt;/div&gt;&lt;div class="q" id="p_8D_965"&gt; &lt;div class="p"&gt;&lt;span class="pN"&gt;965&lt;/span&gt;Aparānipi &lt;span class="bold"&gt;pañcindriyāni— &lt;/span&gt; sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. (22) &lt;/div&gt;&lt;/div&gt;&lt;div class="q" id="p_8D_966"&gt; &lt;div class="p"&gt;&lt;span class="pN"&gt;966&lt;/span&gt;Aparānipi &lt;span class="bold"&gt;pañcindriyāni— &lt;/span&gt; saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ. (23) &lt;/div&gt;&lt;/div&gt;&lt;div class="q" id="p_8D_967"&gt; &lt;div class="divNumber"&gt;321.&lt;/div&gt; &lt;div class="p"&gt;&lt;span class="pN"&gt;967&lt;/span&gt;Pañca &lt;span class="bold"&gt;nissaraṇiyā dhātuyo.&lt;/span&gt; Idhāvuso, bhikkhuno kāme manasikaroto kāmesu cittaṃ na pakkhandati na pasīdati na santiṭṭhati na vimuccati. Nekkhammaṃ kho panassa manasikaroto nekkhamme cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ kāmehi. Ye ca kāmapaccayā uppajjanti āsavā vighātā pariḷāhā, mutto so tehi, na so taṃ vedanaṃ vedeti. Idamakkhātaṃ kāmānaṃ nissaraṇaṃ. (24.1) &lt;/div&gt;&lt;/div&gt;&lt;div class="q" id="p_8D_968"&gt; &lt;div class="p"&gt;&lt;span class="pN"&gt;968&lt;/span&gt;Puna caparaṃ, āvuso, bhikkhuno byāpādaṃ manasikaroto byāpāde cittaṃ na pakkhandati na pasīdati na santiṭṭhati na vimuccati. Abyāpādaṃ kho panassa manasikaroto abyāpāde cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ byāpādena. Ye ca byāpādapaccayā uppajjanti āsavā vighātā pariḷāhā, mutto so tehi, na so taṃ vedanaṃ vedeti. Idamakkhātaṃ byāpādassa nissaraṇaṃ. (24.2) &lt;/div&gt;&lt;/div&gt;&lt;div class="q" id="p_8D_969"&gt; &lt;div class="p"&gt;&lt;span class="pN"&gt;969&lt;/span&gt;Puna caparaṃ, āvuso, bhikkhuno vihesaṃ manasikaroto vihesāya cittaṃ na pakkhandati na pasīdati na santiṭṭhati na vimuccati. Avihesaṃ kho panassa manasikaroto avihesāya cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ vihesāya. Ye ca vihesāpaccayā uppajjanti āsavā vighātā pariḷāhā, mutto so tehi, na so taṃ vedanaṃ vedeti. Idamakkhātaṃ vihesāya nissaraṇaṃ. (24.3) &lt;/div&gt;&lt;/div&gt;&lt;div class="q" id="p_8D_970"&gt; &lt;div class="p"&gt;&lt;span class="pN"&gt;970&lt;/span&gt;Puna caparaṃ, āvuso, bhikkhuno rūpe manasikaroto rūpesu cittaṃ na pakkhandati na pasīdati na santiṭṭhati na vimuccati. Arūpaṃ kho panassa manasikaroto arūpe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ rūpehi. Ye ca rūpapaccayā uppajjanti āsavā vighātā pariḷāhā, mutto so tehi, na so taṃ vedanaṃ vedeti. Idamakkhātaṃ rūpānaṃ nissaraṇaṃ. (24.4) &lt;/div&gt;&lt;/div&gt;&lt;div class="q" id="p_8D_971"&gt; &lt;div class="p"&gt;&lt;span class="pN"&gt;971&lt;/span&gt;Puna caparaṃ, āvuso, bhikkhuno sakkāyaṃ manasikaroto sakkāye cittaṃ na pakkhandati na pasīdati na santiṭṭhati na vimuccati. Sakkāyanirodhaṃ kho panassa manasikaroto sakkāyanirodhe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ sakkāyena. Ye ca sakkāyapaccayā uppajjanti āsavā vighātā pariḷāhā, mutto so tehi, na so taṃ vedanaṃ vedeti. Idamakkhātaṃ sakkāyassa nissaraṇaṃ. (24.5) &lt;/div&gt;&lt;/div&gt;&lt;div class="q" id="p_8D_972"&gt; &lt;div class="divNumber"&gt;322.&lt;/div&gt; &lt;div class="p"&gt;&lt;span class="pN"&gt;972&lt;/span&gt;Pañca &lt;span class="bold"&gt;vimuttāyatanāni.&lt;/span&gt; Idhāvuso, bhikkhuno satthā dhammaṃ deseti aññataro vā garuṭṭhāniyo sabrahmacārī. Yathā yathā, āvuso, bhikkhuno satthā dhammaṃ deseti aññataro vā garuṭṭhāniyo sabrahmacārī tathā tathā so tasmiṃ dhamme atthapaṭisaṃvedī ca hoti dhammapaṭisaṃvedī ca. Tassa atthapaṭisaṃvedino dhammapaṭisaṃvedino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ paṭhamaṃ vimuttāyatanaṃ. (25.1) &lt;/div&gt;&lt;/div&gt;&lt;div class="q" id="p_8D_973"&gt; &lt;div class="p"&gt;&lt;span class="pN"&gt;973&lt;/span&gt;Puna caparaṃ, āvuso, bhikkhuno na heva kho satthā dhammaṃ deseti aññataro vā garuṭṭhāniyo sabrahmacārī, api ca kho yathāsutaṃ yathāpariyattaṃ dhammaṃ vitthārena paresaṃ deseti…pe…  api ca kho yathāsutaṃ yathāpariyattaṃ dhammaṃ vitthārena sajjhāyaṃ karoti…pe…  api ca kho yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati…pe…  api ca khvassa aññataraṃ samādhinimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya. Yathā yathā, āvuso, bhikkhuno aññataraṃ samādhinimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya tathā tathā so tasmiṃ dhamme atthapaṭisaṃvedī ca hoti dhammapaṭisaṃvedī ca. Tassa atthapaṭisaṃvedino dhammapaṭisaṃvedino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ pañcamaṃ vimuttāyatanaṃ. (25.2--5) &lt;/div&gt;&lt;/div&gt;&lt;div class="q" id="p_8D_974"&gt; &lt;div class="p"&gt;&lt;span class="pN"&gt;974&lt;/span&gt;Pañca &lt;span class="bold"&gt;vimuttiparipācanīyā saññā— &lt;/span&gt; aniccasaññā, anicce dukkhasaññā, dukkhe anattasaññā, pahānasaññā, virāgasaññā. (26) &lt;/div&gt;&lt;/div&gt;&lt;div class="q" id="p_8D_975"&gt; &lt;div class="p"&gt;&lt;span class="pN"&gt;975&lt;/span&gt;Ime kho, āvuso, tena bhagavatā jānatā passatā arahatā sammāsambuddhena pañca dhammā sammadakkhātā; tattha sabbeheva saṅgāyitabbaṃ…pe…  atthāya hitāya sukhāya devamanussānaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272518" title="Go to previous page"&gt;&amp;lt;&amp;lt; 10.4 Catukka&lt;/a&gt;&lt;a href="javascript:void(0)" onclick="upP()" id="upL" name="271678" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272520" title="Go to next page"&gt;10.6 Chakka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
