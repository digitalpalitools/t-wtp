<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/32Kv"&gt;32Kv Kathāvatthupāḷi&lt;/a&gt; » &lt;a href="/tipitaka/32Kv/4"&gt;4 Niggahapaṇṇāsaka&lt;/a&gt; » &lt;a href="/tipitaka/32Kv/4/4.3"&gt;4.3 Aṭṭhārasamavagga&lt;/a&gt;&lt;/div&gt;&lt;div class="i"&gt;4.3.1 Manussalokakathā&lt;/div&gt;&lt;div class=h&gt;Niggahapaṇṇāsaka&lt;/div&gt;&lt;div class=h&gt;Aṭṭhārasamavagga&lt;/div&gt;&lt;div class=h&gt;Manussalokakathā&lt;/div&gt;&lt;div class="q" id="p_32Kv_2511"&gt; &lt;div class="divNumber"&gt;802.&lt;/div&gt; &lt;div class="p"&gt;&lt;span class="pN"&gt;2511&lt;/span&gt;๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu atthi buddhavutthāni cetiyāni ārāmavihāragāmanigamanagarāni raṭṭhāni janapadānīti? Āmantā. Hañci atthi buddhavutthāni cetiyāni ārāmavihāragāmanigamanagarāni raṭṭhāni janapadāni, tena vata re vattabbe—  “buddho bhagavā manussaloke aṭṭhāsī”ti. &lt;/div&gt;&lt;/div&gt;&lt;div class="q" id="p_32Kv_2512"&gt; &lt;div class="p"&gt;&lt;span class="pN"&gt;2512&lt;/span&gt;๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu bhagavā lumbiniyā jāto, bodhiyā mūle abhisambuddho, bārāṇasiyaṃ bhagavatā dhammacakkaṃ pavattitaṃ, cāpāle cetiye āyusaṅkhāro ossaṭṭho, kusinārāyaṃ bhagavā parinibbutoti? Āmantā. Hañci bhagavā lumbiniyā jāto…pe…  kusinārāyaṃ bhagavā parinibbuto, tena vata re vattabbe—  “buddho bhagavā manussaloke aṭṭhāsī”ti. &lt;/div&gt;&lt;/div&gt;&lt;div class="q" id="p_32Kv_2513"&gt; &lt;div class="p"&gt;&lt;span class="pN"&gt;2513&lt;/span&gt;๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu vuttaṃ bhagavatā—  “ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle”ti; “ekamidāhaṃ, bhikkhave, samayaṃ uruvelāyaṃ viharāmi ajapālanigrodhe paṭhamābhisambuddho”ti; “ekamidāhaṃ, bhikkhave, samayaṃ rājagahe viharāmi veḷuvane kalandakanivāpe”ti; “ekamidāhaṃ, bhikkhave, samayaṃ sāvatthiyaṃ viharāmi jetavane anāthapiṇḍikassa ārāme”ti; “ekamidāhaṃ, bhikkhave, samayaṃ vesāliyaṃ viharāmi mahāvane kūṭāgārasālāyan”ti. Attheva suttantoti? Āmantā. Tena hi buddho bhagavā manussaloke aṭṭhāsīti. &lt;/div&gt;&lt;/div&gt;&lt;div class="q" id="p_32Kv_2514"&gt; &lt;div class="divNumber"&gt;803.&lt;/div&gt; &lt;div class="p"&gt;&lt;span class="pN"&gt;2514&lt;/span&gt;× Buddho bhagavā manussaloke aṭṭhāsīti? Āmantā. Nanu bhagavā loke jāto, loke saṃvaḍḍho, lokaṃ abhibhuyya viharati anupalitto lokenāti? Āmantā. Hañci bhagavā loke jāto, loke saṃvaḍḍho, lokaṃ abhibhuyya viharati anupalitto lokena, no ca vata re vattabbe—  “buddho bhagavā manussaloke aṭṭhāsī”ti. &lt;/div&gt;&lt;/div&gt;&lt;div class="CENTER" id="p_32Kv_2515"&gt;&lt;span class="pN"&gt;2515&lt;/span&gt;Manussalokakathā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268012" title="Go to previous page"&gt;&amp;lt;&amp;lt; 4.3 Aṭṭhārasamavagga&lt;/a&gt;&lt;a href="javascript:void(0)" onclick="upP()" id="upL" name="268012" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270306" title="Go to next page"&gt;4.3.2 Dhammadesanākathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
