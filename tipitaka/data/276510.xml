<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.1 Sahadhammikasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Sahadhammikasikkhāpada&lt;/div&gt;&lt;div class="q" id="p_2V_1302"&gt;&lt;div class="divNumber"&gt;433.&lt;/div&gt;&lt;div class="p"&gt;&lt;span class="pN"&gt;1302&lt;/span&gt;Tena samayena buddho bhagavā kosambiyaṃ viharati ghositārāme. Tena kho pana samayena āyasmā channo anācāraṃ ācarati. Bhikkhū evamāhaṃsu—  “māvuso channa, evarūpaṃ akāsi. Netaṃ kappatī”ti. So evaṃ vadeti—  “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”ti.&lt;/div&gt;&lt;/div&gt;&lt;div class="q" id="p_2V_1303"&gt;&lt;div class="p"&gt;&lt;span class="pN"&gt;1303&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo bhikkhūhi sahadhammikaṃ vuccamāno evaṃ vakkhati—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti…pe…  “saccaṃ kira tvaṃ, channa, bhikkhūhi sahadhammikaṃ vuccamāno evaṃ vadesi—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, bhikkhūhi sahadhammikaṃ vuccamāno evaṃ vakkhasi—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’ti. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1304"&gt;&lt;div class="divNumber"&gt;434.&lt;/div&gt;&lt;div class="p"&gt;&lt;span class="pN"&gt;1304&lt;/span&gt;&lt;span class="bold"&gt;“Yo pana bhikkhu bhikkhūhi sahadhammikaṃ vuccamāno evaṃ vadeyya—  ‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’ti, pācittiyaṃ. Sikkhamānena, bhikkhave, bhikkhunā aññātabbaṃ paripucchitabbaṃ paripañhitabbaṃ. Ayaṃ tattha sāmīcī”&lt;/span&gt;ti. (&lt;span class="italic"&gt;71&lt;/span&gt;:&lt;span class="bold"&gt;120&lt;/span&gt;)&lt;/div&gt;&lt;/div&gt;&lt;div class="q" id="p_2V_1305"&gt;&lt;div class="divNumber"&gt;435.&lt;/div&gt;&lt;div class="p"&gt;&lt;span class="pN"&gt;1305&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1306"&gt;&lt;div class="p"&gt;&lt;span class="pN"&gt;1306&lt;/span&gt;&lt;span class="bold"&gt;Bhikkhūhī&lt;/span&gt;ti aññehi bhikkhūhi.&lt;/div&gt;&lt;/div&gt;&lt;div class="q" id="p_2V_1307"&gt;&lt;div class="p"&gt;&lt;span class="pN"&gt;1307&lt;/span&gt;&lt;span class="bold"&gt;Sahadhammikaṃ&lt;/span&gt; nāma yaṃ bhagavatā paññattaṃ sikkhāpadaṃ etaṃ sahadhammikaṃ nāma. Tena vuccamāno evaṃ vadeti—  “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”ti. Paṇḍitaṃ byattaṃ medhāviṃ bahussutaṃ dhammakathikaṃ paripucchāmīti bhaṇati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1308"&gt;&lt;div class="divNumber"&gt;436.&lt;/div&gt;&lt;div class="p"&gt;&lt;span class="pN"&gt;1308&lt;/span&gt;Upasampanne upasampannasaññī evaṃ vadeti, āpatti pācittiyassa. Upasampanne vematiko evaṃ vadeti, āpatti pācittiyassa. Upasampanne anupasampannasaññī evaṃ vadeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1309"&gt;&lt;div class="p"&gt;&lt;span class="pN"&gt;1309&lt;/span&gt;Apaññattena vuccamāno—  “idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1310"&gt;&lt;div class="p"&gt;&lt;span class="pN"&gt;1310&lt;/span&gt;Anupasampannena paññattena vā apaññattena vā vuccamāno—  “idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1311"&gt;&lt;div class="p"&gt;&lt;span class="pN"&gt;1311&lt;/span&gt;&lt;span class="bold"&gt;Sikkhamānenā&lt;/span&gt;ti sikkhitukāmena.&lt;/div&gt;&lt;/div&gt;&lt;div class="q" id="p_2V_1312"&gt;&lt;div class="p"&gt;&lt;span class="pN"&gt;1312&lt;/span&gt;&lt;span class="bold"&gt;Aññātabban&lt;/span&gt;ti jānitabbaṃ.&lt;/div&gt;&lt;/div&gt;&lt;div class="q" id="p_2V_1313"&gt;&lt;div class="p"&gt;&lt;span class="pN"&gt;1313&lt;/span&gt;&lt;span class="bold"&gt;Paripucchitabban&lt;/span&gt;ti “idaṃ, bhante, kathaṃ; imassa vā kvattho”ti?&lt;/div&gt;&lt;/div&gt;&lt;div class="q" id="p_2V_1314"&gt;&lt;div class="p"&gt;&lt;span class="pN"&gt;1314&lt;/span&gt;&lt;span class="bold"&gt;Paripañhitabban&lt;/span&gt;ti cintetabbaṃ tulayitabbaṃ.&lt;/div&gt;&lt;/div&gt;&lt;div class="q" id="p_2V_1315"&gt;&lt;div class="p"&gt;&lt;span class="pN"&gt;1315&lt;/span&gt;&lt;span class="bold"&gt;Ayaṃ tattha sāmīcī&lt;/span&gt;ti ayaṃ tattha anudhammatā.&lt;/div&gt;&lt;/div&gt;&lt;div class="q" id="p_2V_1316"&gt;&lt;div class="divNumber"&gt;437.&lt;/div&gt;&lt;div class="p"&gt;&lt;span class="pN"&gt;1316&lt;/span&gt;Anāpatti—  “jānissāmi sikkhissāmī”ti bhaṇati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1317"&gt;&lt;span class="pN"&gt;1317&lt;/span&gt;Sahadhammikasikkhāpadaṃ niṭṭhitaṃ paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273237" title="Go to previous page"&gt;&amp;lt;&amp;lt; 1.5.8 Sahadhammikavagga&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276511" title="Go to next page"&gt;1.5.8.2 Vilekhanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
