<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/9"&gt;9 Pātimokkhaṭṭhapanakkhandhaka&lt;/a&gt;&lt;/div&gt;&lt;div class="i"&gt;9.5 Dhammikādhammikapātimokkhaṭṭhapana&lt;/div&gt;&lt;div class=h&gt;Pātimokkhaṭṭhapanakkhandhaka&lt;/div&gt;&lt;div class=h&gt;Dhammikādhammikapātimokkhaṭṭhapana&lt;/div&gt;&lt;div class="q" id="p_4V_1883"&gt; &lt;div class="divNumber"&gt;387.&lt;/div&gt; &lt;div class="p"&gt;&lt;span class="pN"&gt;1883&lt;/span&gt;Ekaṃ, bhikkhave, adhammikaṃ pātimokkhaṭṭhapanaṃ, ekaṃ dhammikaṃ; pātimokkhaṭṭhapanaṃ, dve adhammikāni; pātimokkhaṭṭhapanāni, dve dhammikāni; tīṇi adhammikāni pātimokkhaṭṭhapanāni, tīṇi dhammikāni; cattāri adhammikāni pātimokkhaṭṭhapanāni, cattāri dhammikāni; pañca adhammikāni pātimokkhaṭṭhapanāni, pañca dhammikāni; cha adhammikāni pātimokkhaṭṭhapanāni, cha dhammikāni; satta adhammikāni pātimokkhaṭṭhapanāni, satta dhammikāni; aṭṭha adhammikāni pātimokkhaṭṭhapanāni, aṭṭha dhammikāni; nava adhammikāni pātimokkhaṭṭhapanāni, nava dhammikāni; dasa adhammikāni pātimokkhaṭṭhapanāni, dasa dhammikāni. &lt;/div&gt;&lt;/div&gt;&lt;div class="q" id="p_4V_1884"&gt; &lt;div class="p"&gt;&lt;span class="pN"&gt;1884&lt;/span&gt;Katamaṃ ekaṃ adhammikaṃ pātimokkhaṭṭhapanaṃ? Amūlikāya sīlavipattiyā pātimokkhaṃ ṭhapeti—  idaṃ ekaṃ adhammikaṃ pātimokkhaṭṭhapanaṃ. Katamaṃ ekaṃ dhammikaṃ pātimokkhaṭṭhapanaṃ? Samūlikāya sīlavipattiyā pātimokkhaṃ ṭhapeti—  idaṃ ekaṃ dhammikaṃ pātimokkhaṭṭhapanaṃ. &lt;/div&gt;&lt;/div&gt;&lt;div class="q" id="p_4V_1885"&gt; &lt;div class="p"&gt;&lt;span class="pN"&gt;1885&lt;/span&gt;Katamāni dve adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti, amūlikāya ācāravipattiyā pātimokkhaṃ ṭhapeti—  imāni dve adhammikāni pātimokkhaṭṭhapanāni. Katamāni dve dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti, samūlikāya ācāravipattiyā pātimokkhaṃ ṭhapeti—  imāni dve dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1886"&gt; &lt;div class="p"&gt;&lt;span class="pN"&gt;1886&lt;/span&gt;Katamāni tīṇi adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti, amūlikāya ācāravipattiyā pātimokkhaṃ ṭhapeti, amūlikāya diṭṭhivipattiyā pātimokkhaṃ ṭhapeti—  imāni tīṇi adhammikāni pātimokkhaṭṭhapanāni. Katamāni tīṇi dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti, samūlikāya ācāravipattiyā pātimokkhaṃ ṭhapeti, samūlikāya diṭṭhivipattiyā pātimokkhaṃ ṭhapeti—  imāni tīṇi dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1887"&gt; &lt;div class="p"&gt;&lt;span class="pN"&gt;1887&lt;/span&gt;Katamāni cattāri adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti, amūlikāya ācāravipattiyā pātimokkhaṃ ṭhapeti, amūlikāya diṭṭhivipattiyā pātimokkhaṃ ṭhapeti, amūlikāya ājīvavipattiyā pātimokkhaṃ ṭhapeti—  imāni cattāri adhammikāni pātimokkhaṭṭhapanāni. Katamāni cattāri dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti, samūlikāya ācāravipattiyā pātimokkhaṃ ṭhapeti, samūlikāya diṭṭhivipattiyā pātimokkhaṃ ṭhapeti, samūlikāya ājīvavipattiyā pātimokkhaṃ ṭhapeti—  imāni cattāri dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1888"&gt; &lt;div class="p"&gt;&lt;span class="pN"&gt;1888&lt;/span&gt;Katamāni pañca adhammikāni pātimokkhaṭṭhapanāni? Amūlakena pārājikena pātimokkhaṃ ṭhapeti, amūlakena saṃghādisesena…pe…  amūlakena pācittiyena…  amūlakena pāṭidesanīyena…  amūlakena dukkaṭena pātimokkhaṃ ṭhapeti—  imāni pañca adhammikāni pātimokkhaṭṭhapanāni. Katamāni pañca dhammikāni pātimokkhaṭṭhapanāni? Samūlakena pārājikena pātimokkhaṃ ṭhapeti, samūlakena saṃghādisesena…pe…  pācittiyena…  pāṭidesanīyena…  dukkaṭena pātimokkhaṃ ṭhapeti—  imāni pañca dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1889"&gt; &lt;div class="p"&gt;&lt;span class="pN"&gt;1889&lt;/span&gt;Katamāni cha adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti akatāya, amūlikāya sīlavipattiyā pātimokkhaṃ ṭhapeti katāya; amūlikāya ācāravipattiyā pātimokkhaṃ ṭhapeti akatāya, amūlikāya ācāravipattiyā pātimokkhaṃ ṭhapeti katāya; amūlikāya diṭṭhivipattiyā pātimokkhaṃ ṭhapeti akatāya, amūlikāya diṭṭhivipattiyā pātimokkhaṃ ṭhapeti katāya—  imāni cha adhammikāni pātimokkhaṭṭhapanāni. Katamāni cha dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti akatāya, samūlikāya sīlavipattiyā pātimokkhaṃ ṭhapeti katāya; samūlikāya ācāravipattiyā…pe…  diṭṭhivipattiyā pātimokkhaṃ ṭhapeti akatāya…pe…  katāya—  imāni cha dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1890"&gt; &lt;div class="p"&gt;&lt;span class="pN"&gt;1890&lt;/span&gt;Katamāni satta adhammikāni pātimokkhaṭṭhapanāni? Amūlakena pārājikena pātimokkhaṃ ṭhapeti, amūlakena saṃghādisesena…pe…  thullaccayena pācittiyena pāṭidesanīyena dukkaṭena dubbhāsitena pātimokkhaṃ ṭhapeti—  imāni satta adhammikāni pātimokkhaṭṭhapanāni. Katamāni satta dhammikāni pātimokkhaṭṭhapanāni? Samūlakena pārājikena pātimokkhaṃ ṭhapeti, samūlakena saṃghādisesena…pe…  thullaccayena pācittiyena pāṭidesanīyena dukkaṭena dubbhāsitena pātimokkhaṃ ṭhapeti—  imāni satta dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1891"&gt; &lt;div class="p"&gt;&lt;span class="pN"&gt;1891&lt;/span&gt;Katamāni aṭṭha adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti akatāya, amūlikāya sīlavipattiyā pātimokkhaṃ ṭhapeti katāya; amūlikāya ācāravipattiyā…pe…  diṭṭhivipattiyā…pe…  ājīvavipattiyā pātimokkhaṃ ṭhapeti akatāya…pe…  katāya—  imāni aṭṭha adhammikāni pātimokkhaṭṭhapanāni. Katamāni aṭṭha dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti akatāya, samūlikāya sīlavipattiyā pātimokkhaṃ ṭhapeti katāya; samūlikāya ācāravipattiyā…pe…  diṭṭhivipattiyā…pe…  ājīvavipattiyā pātimokkhaṃ ṭhapeti akatāya…pe…  katāya—  imāni aṭṭha dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1892"&gt; &lt;div class="p"&gt;&lt;span class="pN"&gt;1892&lt;/span&gt;Katamāni nava adhammikāni pātimokkhaṭṭhapanāni? Amūlikāya sīlavipattiyā pātimokkhaṃ ṭhapeti akatāya, amūlikāya sīlavipattiyā pātimokkhaṃ ṭhapeti katāya, amūlikāya sīlavipattiyā pātimokkhaṃ ṭhapeti katākatāya; amūlikāya ācāravipattiyā…pe…  diṭṭhivipattiyā pātimokkhaṃ ṭhapeti akatāya…pe…  katāya…pe…  katākatāya—  imāni nava adhammikāni pātimokkhaṭṭhapanāni. Katamāni nava dhammikāni pātimokkhaṭṭhapanāni? Samūlikāya sīlavipattiyā pātimokkhaṃ ṭhapeti akatāya, samūlikāya sīlavipattiyā pātimokkhaṃ ṭhapeti katāya, samūlikāya sīlavipattiyā pātimokkhaṃ ṭhapeti katākatāya; samūlikāya ācāravipattiyā…pe…  diṭṭhivipattiyā pātimokkhaṃ ṭhapeti akatāya…pe…  katāya…pe…  katākatāya—  imāni nava dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="q" id="p_4V_1893"&gt; &lt;div class="p"&gt;&lt;span class="pN"&gt;1893&lt;/span&gt;Katamāni dasa adhammikāni pātimokkhaṭṭhapanāni? Na pārājiko tassaṃ parisāyaṃ nisinno hoti, na pārājikakathā vippakatā hoti; na sikkhaṃ paccakkhātako tassaṃ parisāyaṃ nisinno hoti, na sikkhaṃ paccakkhātakathā vippakatā hoti; dhammikaṃ sāmaggiṃ upeti, na dhammikaṃ sāmaggiṃ paccādiyati, na dhammikāya sāmaggiyā paccādānakathā vippakatā hoti; na sīlavipattiyā diṭṭhasutaparisaṅkito hoti, na ācāravipattiyā diṭṭhasutaparisaṅkito hoti, na diṭṭhivipattiyā diṭṭhasutaparisaṅkito hoti—  imāni dasa adhammikāni pātimokkhaṭṭhapanāni. Katamāni dasa dhammikāni pātimokkhaṭṭhapanāni? Pārājiko tassaṃ parisāyaṃ nisinno hoti, pārājikakathā vippakatā hoti; sikkhaṃ paccakkhātako tassaṃ parisāyaṃ nisinno hoti, sikkhaṃ paccakkhātakathā vippakatā hoti; dhammikaṃ sāmaggiṃ na upeti, dhammikaṃ sāmaggiṃ paccādiyati, dhammikāya sāmaggiyā paccādānakathā vippakatā hoti; sīlavipattiyā diṭṭhasutaparisaṅkito hoti, ācāravipattiyā diṭṭhasutaparisaṅkito hoti, diṭṭhivipattiyā diṭṭhasutaparisaṅkito hoti—  imāni dasa dhammikāni pātimokkhaṭṭhapanāni. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272138" title="Go to previous page"&gt;&amp;lt;&amp;lt; 9.4 Pātimokkhasavanāraha&lt;/a&gt;&lt;a href="javascript:void(0)" onclick="upP()" id="upL" name="271621" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272140" title="Go to next page"&gt;9.6 Dhammikapātimokkhaṭṭhapana &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
