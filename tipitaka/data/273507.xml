<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/3"&gt;3 Ambaṭṭhasutta&lt;/a&gt; » &lt;a href="/tipitaka/6D/3/3.2"&gt;3.2 Ambaṭṭhamāṇava&lt;/a&gt;&lt;/div&gt;&lt;div class="i"&gt;3.2.4 Dāsiputtavāda&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Ambaṭṭhamāṇava&lt;/div&gt;&lt;div class=h&gt;Dāsiputtavāda&lt;/div&gt;&lt;div class="q" id="p_6D_361"&gt; &lt;div class="divNumber"&gt;267.&lt;/div&gt; &lt;div class="p"&gt;&lt;span class="pN"&gt;361&lt;/span&gt;Atha kho bhagavato etadahosi—  “atibāḷhaṃ kho ayaṃ ambaṭṭho māṇavo sakyesu ibbhavādena nimmādeti, yannūnāhaṃ gottaṃ puccheyyan”ti. Atha kho bhagavā ambaṭṭhaṃ māṇavaṃ etadavoca—  “kathaṃ gottosi, ambaṭṭhā”ti? “Kaṇhāyanohamasmi, bho gotamā”ti. “Porāṇaṃ kho pana te, ambaṭṭha, mātāpettikaṃ nāmagottaṃ anussarato ayyaputtā sakyā bhavanti; dāsiputto tvamasi sakyānaṃ. Sakyā kho pana, ambaṭṭha, rājānaṃ okkākaṃ pitāmahaṃ dahanti. &lt;/div&gt;&lt;/div&gt;&lt;div class="q" id="p_6D_362"&gt; &lt;div class="p"&gt;&lt;span class="pN"&gt;362&lt;/span&gt;Bhūtapubbaṃ, ambaṭṭha, rājā okkāko yā sā mahesī piyā manāpā, tassā puttassa rajjaṃ pariṇāmetukāmo jeṭṭhakumāre raṭṭhasmā pabbājesi—  okkāmukhaṃ karakaṇḍaṃ hatthinikaṃ sinisūraṃ. Te raṭṭhasmā pabbājitā himavantapasse pokkharaṇiyā tīre mahāsākasaṇḍo, tattha vāsaṃ kappesuṃ. Te jātisambhedabhayā sakāhi bhaginīhi saddhiṃ saṃvāsaṃ kappesuṃ. &lt;/div&gt;&lt;/div&gt;&lt;div class="q" id="p_6D_363"&gt; &lt;div class="p"&gt;&lt;span class="pN"&gt;363&lt;/span&gt;Atha kho, ambaṭṭha, rājā okkāko amacce pārisajje āmantesi—  ‘kahaṃ nu kho, bho, etarahi kumārā sammantī’ti? ‘Atthi, deva, himavantapasse pokkharaṇiyā tīre mahāsākasaṇḍo, tatthetarahi kumārā sammanti. Te jātisambhedabhayā sakāhi bhaginīhi saddhiṃ saṃvāsaṃ kappentī’ti. Atha kho, ambaṭṭha, rājā okkāko udānaṃ udānesi—  ‘sakyā vata, bho, kumārā, paramasakyā vata, bho, kumārā’ti. Tadagge kho pana, ambaṭṭha, sakyā paññāyanti; so ca nesaṃ pubbapuriso. &lt;/div&gt;&lt;/div&gt;&lt;div class="q" id="p_6D_364"&gt; &lt;div class="p"&gt;&lt;span class="pN"&gt;364&lt;/span&gt;Rañño kho pana, ambaṭṭha, okkākassa disā nāma dāsī ahosi. Sā kaṇhaṃ nāma janesi. Jāto kaṇho pabyāhāsi—  ‘dhovatha maṃ, amma, nahāpetha maṃ amma, imasmā maṃ asucismā parimocetha, atthāya vo bhavissāmī’ti. Yathā kho pana, ambaṭṭha, etarahi manussā pisāce disvā ‘pisācā’ti sañjānanti; evameva kho, ambaṭṭha, tena kho pana samayena manussā pisāce ‘kaṇhā’ti sañjānanti. Te evamāhaṃsu—  ‘ayaṃ jāto pabyāhāsi, kaṇho jāto, pisāco jāto’ti. Tadagge kho pana, ambaṭṭha, kaṇhāyanā paññāyanti, so ca kaṇhāyanānaṃ pubbapuriso. Iti kho te, ambaṭṭha, porāṇaṃ mātāpettikaṃ nāmagottaṃ anussarato ayyaputtā sakyā bhavanti, dāsiputto tvamasi sakyānan”ti. &lt;/div&gt;&lt;/div&gt;&lt;div class="q" id="p_6D_365"&gt; &lt;div class="divNumber"&gt;268.&lt;/div&gt; &lt;div class="p"&gt;&lt;span class="pN"&gt;365&lt;/span&gt;Evaṃ vutte, te māṇavakā bhagavantaṃ etadavocuṃ—  “mā bhavaṃ gotamo ambaṭṭhaṃ atibāḷhaṃ dāsiputtavādena nimmādesi. Sujāto ca, bho gotama, ambaṭṭho māṇavo, kulaputto ca ambaṭṭho māṇavo, bahussuto ca ambaṭṭho māṇavo, kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo, pahoti ca ambaṭṭho māṇavo bhotā gotamena saddhiṃ asmiṃ vacane paṭimantetun”ti. &lt;/div&gt;&lt;/div&gt;&lt;div class="q" id="p_6D_366"&gt; &lt;div class="divNumber"&gt;269.&lt;/div&gt; &lt;div class="p"&gt;&lt;span class="pN"&gt;366&lt;/span&gt;Atha kho bhagavā te māṇavake etadavoca—  “sace kho tumhākaṃ māṇavakānaṃ evaṃ hoti—  ‘dujjāto ca ambaṭṭho māṇavo, akulaputto ca ambaṭṭho māṇavo, appassuto ca ambaṭṭho māṇavo, akalyāṇavākkaraṇo ca ambaṭṭho māṇavo, duppañño ca ambaṭṭho māṇavo, na ca pahoti ambaṭṭho māṇavo samaṇena gotamena saddhiṃ asmiṃ vacane paṭimantetun’ti, tiṭṭhatu ambaṭṭho māṇavo, tumhe mayā saddhiṃ mantavho asmiṃ vacane. Sace pana tumhākaṃ māṇavakānaṃ evaṃ hoti—  ‘sujāto ca ambaṭṭho māṇavo, kulaputto ca ambaṭṭho māṇavo, bahussuto ca ambaṭṭho māṇavo, kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo, pahoti ca ambaṭṭho māṇavo samaṇena gotamena saddhiṃ asmiṃ vacane paṭimantetun’ti, tiṭṭhatha tumhe; ambaṭṭho māṇavo mayā saddhiṃ paṭimantetū”ti. &lt;/div&gt;&lt;/div&gt;&lt;div class="q" id="p_6D_367"&gt; &lt;div class="p"&gt;&lt;span class="pN"&gt;367&lt;/span&gt;“Sujāto ca, bho gotama, ambaṭṭho māṇavo, kulaputto ca ambaṭṭho māṇavo, bahussuto ca ambaṭṭho māṇavo, kalyāṇavākkaraṇo ca ambaṭṭho māṇavo, paṇḍito ca ambaṭṭho māṇavo, pahoti ca ambaṭṭho māṇavo bhotā gotamena saddhiṃ asmiṃ vacane paṭimantetuṃ, tuṇhī mayaṃ bhavissāma, ambaṭṭho māṇavo bhotā gotamena saddhiṃ asmiṃ vacane paṭimantetū”ti. &lt;/div&gt;&lt;/div&gt;&lt;div class="q" id="p_6D_368"&gt; &lt;div class="divNumber"&gt;270.&lt;/div&gt; &lt;div class="p"&gt;&lt;span class="pN"&gt;368&lt;/span&gt;Atha kho bhagavā ambaṭṭhaṃ māṇavaṃ etadavoca—  “ayaṃ kho pana te, ambaṭṭha, sahadhammiko pañho āgacchati, akāmā byākātabbo. Sace tvaṃ na byākarissasi, aññena vā aññaṃ paṭicarissasi, tuṇhī vā bhavissasi, pakkamissasi vā ettheva te sattadhā muddhā phalissati. Taṃ kiṃ maññasi, ambaṭṭha, kinti te sutaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ kutopabhutikā kaṇhāyanā, ko ca kaṇhāyanānaṃ pubbapuriso”ti? &lt;/div&gt;&lt;/div&gt;&lt;div class="q" id="p_6D_369"&gt; &lt;div class="p"&gt;&lt;span class="pN"&gt;369&lt;/span&gt;Evaṃ vutte, ambaṭṭho māṇavo tuṇhī ahosi. Dutiyampi kho bhagavā ambaṭṭhaṃ māṇavaṃ etadavoca—  “taṃ kiṃ maññasi, ambaṭṭha, kinti te sutaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ kutopabhutikā kaṇhāyanā, ko ca kaṇhāyanānaṃ pubbapuriso”ti? Dutiyampi kho ambaṭṭho māṇavo tuṇhī ahosi. Atha kho bhagavā ambaṭṭhaṃ māṇavaṃ etadavoca—  “byākarohi dāni, ambaṭṭha, na dāni, te tuṇhībhāvassa kālo. Yo kho, ambaṭṭha, tathāgatena yāvatatiyakaṃ sahadhammikaṃ pañhaṃ puṭṭho na byākaroti, etthevassa sattadhā muddhā phalissatī”ti. &lt;/div&gt;&lt;/div&gt;&lt;div class="q" id="p_6D_370"&gt; &lt;div class="divNumber"&gt;271.&lt;/div&gt; &lt;div class="p"&gt;&lt;span class="pN"&gt;370&lt;/span&gt;Tena kho pana samayena vajirapāṇī yakkho mahantaṃ ayokūṭaṃ ādāya ādittaṃ sampajjalitaṃ sajotibhūtaṃ ambaṭṭhassa māṇavassa upari vehāsaṃ ṭhito hoti—  “sacāyaṃ ambaṭṭho māṇavo bhagavatā yāvatatiyakaṃ sahadhammikaṃ pañhaṃ puṭṭho na byākarissati, etthevassa sattadhā muddhaṃ phālessāmī”ti. Taṃ kho pana vajirapāṇiṃ yakkhaṃ bhagavā ceva passati ambaṭṭho ca māṇavo. &lt;/div&gt;&lt;/div&gt;&lt;div class="q" id="p_6D_371"&gt; &lt;div class="divNumber"&gt;272.&lt;/div&gt; &lt;div class="p"&gt;&lt;span class="pN"&gt;371&lt;/span&gt;Atha kho ambaṭṭho māṇavo bhīto saṃviggo lomahaṭṭhajāto bhagavantaṃyeva tāṇaṃ gavesī bhagavantaṃyeva leṇaṃ gavesī bhagavantaṃyeva saraṇaṃ gavesī upanisīditvā bhagavantaṃ etadavoca—  “kimetaṃ bhavaṃ gotamo āha? Punabhavaṃ gotamo bravitū”ti. &lt;/div&gt;&lt;/div&gt;&lt;div class="q" id="p_6D_372"&gt; &lt;div class="p"&gt;&lt;span class="pN"&gt;372&lt;/span&gt;“Taṃ kiṃ maññasi, ambaṭṭha, kinti te sutaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ kutopabhutikā kaṇhāyanā, ko ca kaṇhāyanānaṃ pubbapuriso”ti? “Evameva me, bho gotama, sutaṃ yatheva bhavaṃ gotamo āha. Tatopabhutikā kaṇhāyanā; so ca kaṇhāyanānaṃ pubbapuriso”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273506" title="Go to previous page"&gt;&amp;lt;&amp;lt; 3.2.3 Tatiyaibbhavāda&lt;/a&gt;&lt;a href="javascript:void(0)" onclick="upP()" id="upL" name="272269" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273508" title="Go to next page"&gt;3.2.5 Ambaṭṭhavaṃsakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
