<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.1"&gt;1.1 Ñāṇakathā&lt;/a&gt;&lt;/div&gt;&lt;div class="i"&gt;1.1.44--49 Chavivaṭṭañāṇaniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Ñāṇakathā&lt;/div&gt;&lt;div class=h&gt;Chavivaṭṭañāṇaniddesa&lt;/div&gt;&lt;div class="q" id="p_26Ps_611"&gt; &lt;div class="divNumber"&gt;95.&lt;/div&gt; &lt;div class="p"&gt;&lt;span class="pN"&gt;611&lt;/span&gt;Kathaṃ adhipatattā paññā &lt;span class="bold"&gt;saññāvivaṭṭe ñāṇaṃ&lt;/span&gt;? Nekkhammādhipatattā paññā kāmacchandato saññāya vivaṭṭatīti—  adhipatattā paññā saññāvivaṭṭe ñāṇaṃ. Abyāpādādhipatattā paññā byāpādato saññāya vivaṭṭatīti—  adhipatattā paññā saññāvivaṭṭe ñāṇaṃ. Ālokasaññādhipatattā paññā thinamiddhato saññāya vivaṭṭatīti—  adhipatattā paññā saññāvivaṭṭe ñāṇaṃ. Avikkhepādhipatattā paññā uddhaccato saññāya vivaṭṭatīti—  adhipatattā paññā saññāvivaṭṭe ñāṇaṃ. Dhammavavatthānādhipatattā paññā vicikicchāya saññāya vivaṭṭatīti—  adhipatattā paññā saññāvivaṭṭe ñāṇaṃ. Ñāṇādhipatattā paññā avijjāya saññāya vivaṭṭatīti—  adhipatattā paññā saññāvivaṭṭe ñāṇaṃ. Pāmojjādhipatattā paññā aratiyā saññāya vivaṭṭatīti—  adhipatattā paññā saññāvivaṭṭe ñāṇaṃ. Paṭhamajjhānādhipatattā paññā nīvaraṇehi saññāya vivaṭṭatīti—  adhipatattā paññā saññāvivaṭṭe ñāṇaṃ…pe…  arahattamaggādhipatattā paññā sabbakilesehi saññāya vivaṭṭatīti—  adhipatattā paññā saññāvivaṭṭe ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “adhipatattā paññā saññāvivaṭṭe ñāṇaṃ”. (1) &lt;/div&gt;&lt;/div&gt;&lt;div class="q" id="p_26Ps_612"&gt; &lt;div class="divNumber"&gt;96.&lt;/div&gt; &lt;div class="p"&gt;&lt;span class="pN"&gt;612&lt;/span&gt;Kathaṃ nānatte paññā &lt;span class="bold"&gt;cetovivaṭṭe ñāṇaṃ&lt;/span&gt;? Kāmacchando nānattaṃ, nekkhammaṃ ekattaṃ. Nekkhammekattaṃ cetayato kāmacchandato cittaṃ vivaṭṭatīti—  nānatte paññā cetovivaṭṭe ñāṇaṃ. Byāpādo nānattaṃ, abyāpādo ekattaṃ. Abyāpādekattaṃ cetayato byāpādato cittaṃ vivaṭṭatīti—  nānatte paññā cetovivaṭṭe ñāṇaṃ. Thinamiddhaṃ nānattaṃ, ālokasaññā ekattaṃ. Ālokasaññekattaṃ cetayato thinamiddhato cittaṃ vivaṭṭatīti—  nānatte paññā cetovivaṭṭe ñāṇaṃ…pe…  sabbakilesā nānattaṃ, arahattamaggo ekattaṃ. Arahattamaggekattaṃ cetayato sabbakilesehi cittaṃ vivaṭṭatīti—  nānatte paññā cetovivaṭṭe ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “nānatte paññā cetovivaṭṭe ñāṇaṃ”. (2) &lt;/div&gt;&lt;/div&gt;&lt;div class="q" id="p_26Ps_613"&gt; &lt;div class="divNumber"&gt;97.&lt;/div&gt; &lt;div class="p"&gt;&lt;span class="pN"&gt;613&lt;/span&gt;Kathaṃ adhiṭṭhāne paññā &lt;span class="bold"&gt;cittavivaṭṭe ñāṇaṃ&lt;/span&gt;? Kāmacchandaṃ pajahanto nekkhammavasena cittaṃ adhiṭṭhātīti—  adhiṭṭhāne paññā cittavivaṭṭe ñāṇaṃ. Byāpādaṃ pajahanto abyāpādavasena cittaṃ adhiṭṭhātīti—  adhiṭṭhāne paññā cittavivaṭṭe ñāṇaṃ. Thinamiddhaṃ pajahanto ālokasaññāvasena cittaṃ adhiṭṭhātīti—  adhiṭṭhāne paññā cittavivaṭṭe ñāṇaṃ…pe…  sabbakilese pajahanto arahattamaggavasena cittaṃ adhiṭṭhātīti—  adhiṭṭhāne paññā cittavivaṭṭe ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “adhiṭṭhāne paññā cittavivaṭṭe ñāṇaṃ”. (3) &lt;/div&gt;&lt;/div&gt;&lt;div class="q" id="p_26Ps_614"&gt; &lt;div class="divNumber"&gt;98.&lt;/div&gt; &lt;div class="p"&gt;&lt;span class="pN"&gt;614&lt;/span&gt;Kathaṃ suññate paññā &lt;span class="bold"&gt;ñāṇavivaṭṭe ñāṇaṃ&lt;/span&gt;? “Cakkhu suññaṃ attena vā attaniyena vā niccena vā dhuvena vā sassatena vā avipariṇāmadhammena vā”ti yathābhūtaṃ jānato passato cakkhābhinivesato ñāṇaṃ vivaṭṭatīti—  suññate paññā ñāṇavivaṭṭe ñāṇaṃ. “Sotaṃ suññaṃ…pe…  ghānaṃ suññaṃ…  jivhā suññā…  kāyo suñño…  mano suñño attena vā attaniyena vā niccena vā dhuvena vā sassatena vā avipariṇāmadhammena vā”ti yathābhūtaṃ jānato passato manābhinivesato ñāṇaṃ vivaṭṭatīti—  suññate paññā ñāṇavivaṭṭe ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “suññate paññā ñāṇavivaṭṭe ñāṇaṃ”. (4) &lt;/div&gt;&lt;/div&gt;&lt;div class="q" id="p_26Ps_615"&gt; &lt;div class="divNumber"&gt;99.&lt;/div&gt; &lt;div class="p"&gt;&lt;span class="pN"&gt;615&lt;/span&gt;Kathaṃ vosagge paññā &lt;span class="bold"&gt;vimokkhavivaṭṭe ñāṇaṃ&lt;/span&gt;? Nekkhammena kāmacchandaṃ vosajjatīti—  vosagge paññā vimokkhavivaṭṭe ñāṇaṃ. Abyāpādena byāpādaṃ vosajjatīti—  vosagge paññā vimokkhavivaṭṭe ñāṇaṃ. Ālokasaññāya thinamiddhaṃ vosajjatīti—  vosagge paññā vimokkhavivaṭṭe ñāṇaṃ. Avikkhepena uddhaccaṃ vosajjatīti—  vosagge paññā vimokkhavivaṭṭe ñāṇaṃ. Dhammavavatthānena vicikicchaṃ vosajjatīti—  vosagge paññā vimokkhavivaṭṭe ñāṇaṃ…pe…  arahattamaggena sabbakilese vosajjatīti—  vosagge paññā vimokkhavivaṭṭe ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “vosagge paññā vimokkhavivaṭṭe ñāṇaṃ”. (5) &lt;/div&gt;&lt;/div&gt;&lt;div class="q" id="p_26Ps_616"&gt; &lt;div class="divNumber"&gt;100.&lt;/div&gt; &lt;div class="p"&gt;&lt;span class="pN"&gt;616&lt;/span&gt;Kathaṃ tathaṭṭhe paññā &lt;span class="bold"&gt;saccavivaṭṭe ñāṇaṃ&lt;/span&gt;? Dukkhassa pīḷanaṭṭhaṃ saṅkhataṭṭhaṃ santāpaṭṭhaṃ vipariṇāmaṭṭhaṃ parijānanto vivaṭṭatīti—  tathaṭṭhe paññā saccavivaṭṭe ñāṇaṃ. Samudayassa āyūhanaṭṭhaṃ nidānaṭṭhaṃ saññogaṭṭhaṃ palibodhaṭṭhaṃ pajahanto vivaṭṭatīti—  tathaṭṭhe paññā saccavivaṭṭe ñāṇaṃ. Nirodhassa nissaraṇaṭṭhaṃ vivekaṭṭhaṃ asaṅkhataṭṭhaṃ amataṭṭhaṃ sacchikaronto vivaṭṭatīti—  tathaṭṭhe paññā saccavivaṭṭe ñāṇaṃ. Maggassa niyyānaṭṭhaṃ hetuṭṭhaṃ dassanaṭṭhaṃ ādhipateyyaṭṭhaṃ bhāvento vivaṭṭatīti—  tathaṭṭhe paññā saccavivaṭṭe ñāṇaṃ. &lt;/div&gt;&lt;/div&gt;&lt;div class="q" id="p_26Ps_617"&gt; &lt;div class="p"&gt;&lt;span class="pN"&gt;617&lt;/span&gt;&lt;span class="bold"&gt;Saññāvivaṭṭo, cetovivaṭṭo, cittavivaṭṭo, ñāṇavivaṭṭo, vimokkhavivaṭṭo, saccavivaṭṭo.&lt;/span&gt; Sañjānanto vivaṭṭatīti—  saññāvivaṭṭo. Cetayanto vivaṭṭatīti—  cetovivaṭṭo. Vijānanto vivaṭṭatīti—  cittavivaṭṭo. Ñāṇaṃ karonto vivaṭṭatīti—  ñāṇavivaṭṭo. Vosajjanto vivaṭṭatīti—  vimokkhavivaṭṭo. Tathaṭṭhe vivaṭṭatīti—  saccavivaṭṭo. &lt;/div&gt;&lt;/div&gt;&lt;div class="q" id="p_26Ps_618"&gt; &lt;div class="p"&gt;&lt;span class="pN"&gt;618&lt;/span&gt;Yattha saññāvivaṭṭo, tattha cetovivaṭṭo. Yattha cetovivaṭṭo, tattha saññāvivaṭṭo. Yattha saññāvivaṭṭo cetovivaṭṭo tattha cittavivaṭṭo. Yattha cittavivaṭṭo, tattha saññāvivaṭṭo cetovivaṭṭo. Yattha saññāvivaṭṭo cetovivaṭṭo cittavivaṭṭo, tattha ñāṇavivaṭṭo. Yattha ñāṇavivaṭṭo, tattha saññāvivaṭṭo cetovivaṭṭo cittavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo, tattha vimokkhavivaṭṭo. Yattha vimokkhavivaṭṭo, tattha saññāvivaṭṭo cetovivaṭṭo cittavivaṭṭo ñāṇavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo, tattha saccavivaṭṭo. Yattha saccavivaṭṭo, tattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “tathaṭṭhe paññā saccavivaṭṭe ñāṇaṃ”. (6) &lt;/div&gt;&lt;/div&gt;&lt;div class="CENTER" id="p_26Ps_619"&gt;&lt;span class="pN"&gt;619&lt;/span&gt;Chavivaṭṭañāṇaniddeso navacattālīsamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269506" title="Go to previous page"&gt;&amp;lt;&amp;lt; 1.1.43 Padesavihārañāṇaniddesa&lt;/a&gt;&lt;a href="javascript:void(0)" onclick="upP()" id="upL" name="267827" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269508" title="Go to next page"&gt;1.1.50 Iddhividhañāṇaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
