<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.5"&gt;1.5.5 Acelakavagga&lt;/a&gt;&lt;/div&gt;&lt;div class="i"&gt;1.5.5.7 Mahānāmasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Acelakavagga&lt;/div&gt;&lt;div class=h&gt;Mahānāmasikkhāpada&lt;/div&gt;&lt;div class="q" id="p_2V_964"&gt;&lt;div class="divNumber"&gt;303.&lt;/div&gt;&lt;div class="p"&gt;&lt;span class="pN"&gt;964&lt;/span&gt;Tena samayena buddho bhagavā sakkesu viharati kapilavatthusmiṃ nigrodhārāme. Tena kho pana samayena mahānāmassa sakkassa bhesajjaṃ ussannaṃ hoti. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—  “icchāmahaṃ, bhante, saṃghaṃ catumāsaṃ bhesajjena pavāretun”ti. “Sādhu sādhu, mahānāma. Tena hi tvaṃ, mahānāma, saṃghaṃ catumāsaṃ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṃ ārocesuṃ…pe…  anujānāmi, bhikkhave, catumāsaṃ bhesajjappaccayapavāraṇaṃ sāditun”ti.&lt;/div&gt;&lt;/div&gt;&lt;div class="q" id="p_2V_965"&gt;&lt;div class="divNumber"&gt;304.&lt;/div&gt;&lt;div class="p"&gt;&lt;span class="pN"&gt;965&lt;/span&gt;Tena kho pana samayena bhikkhū mahānāmaṃ sakkaṃ parittaṃ bhesajjaṃ viññāpenti. Tatheva mahānāmassa sakkassa bhesajjaṃ ussannaṃ hoti. Dutiyampi kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—  “icchāmahaṃ, bhante, saṃghaṃ aparampi catumāsaṃ bhesajjena pavāretun”ti. “Sādhu sādhu, mahānāma. Tena hi tvaṃ, mahānāma, saṃghaṃ aparampi catumāsaṃ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṃ ārocesuṃ…pe…  anujānāmi, bhikkhave, puna pavāraṇampi sāditun”ti.&lt;/div&gt;&lt;/div&gt;&lt;div class="q" id="p_2V_966"&gt;&lt;div class="divNumber"&gt;305.&lt;/div&gt;&lt;div class="p"&gt;&lt;span class="pN"&gt;966&lt;/span&gt;Tena kho pana samayena bhikkhū mahānāmaṃ sakkaṃ parittaṃyeva bhesajjaṃ viññāpenti. Tatheva mahānāmassa sakkassa bhesajjaṃ ussannaṃ hoti. Tatiyampi kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—  “icchāmahaṃ, bhante, saṃghaṃ yāvajīvaṃ bhesajjena pavāretun”ti. “Sādhu sādhu, mahānāma. Tena hi tvaṃ, mahānāma, saṃghaṃ yāvajīvaṃ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṃ ārocesuṃ…pe…  anujānāmi, bhikkhave, niccapavāraṇampi sāditun”ti.&lt;/div&gt;&lt;/div&gt;&lt;div class="q" id="p_2V_967"&gt;&lt;div class="p"&gt;&lt;span class="pN"&gt;967&lt;/span&gt;Tena kho pana samayena chabbaggiyā bhikkhū dunnivatthā honti duppārutā anākappasampannā. Mahānāmo sakko vattā hoti—  “kissa tumhe, bhante, dunnivatthā duppārutā anākappasampannā? Nanu nāma pabbajitena sunivatthena bhavitabbaṃ supārutena ākappasampannenā”ti? Chabbaggiyā bhikkhū mahānāme sakke upanandhiṃsu. Atha kho chabbaggiyānaṃ bhikkhūnaṃ etadahosi—  “kena nu kho mayaṃ upāyena mahānāmaṃ sakkaṃ maṅkuṃ kareyyāmā”ti? Atha kho chabbaggiyānaṃ bhikkhūnaṃ etadahosi—  “mahānāmena kho, āvuso, sakkena saṃgho bhesajjena pavārito. Handa mayaṃ, āvuso, mahānāmaṃ sakkaṃ sappiṃ viññāpemā”ti. Atha kho chabbaggiyā bhikkhū yena mahānāmo sakko tenupasaṅkamiṃsu; upasaṅkamitvā mahānāmaṃ sakkaṃ etadavocuṃ—  “doṇena, āvuso, sappinā attho”ti. “Ajjaṇho, bhante, āgametha. Manussā vajaṃ gatā sappiṃ āharituṃ. Kālaṃ āharissathā”ti.&lt;/div&gt;&lt;/div&gt;&lt;div class="q" id="p_2V_968"&gt;&lt;div class="p"&gt;&lt;span class="pN"&gt;968&lt;/span&gt;Dutiyampi kho…pe…  tatiyampi kho chabbaggiyā bhikkhū mahānāmaṃ sakkaṃ etadavocuṃ—  “doṇena, āvuso, sappinā attho”ti. “Ajjaṇho, bhante, āgametha. Manussā vajaṃ gatā sappiṃ āharituṃ. Kālaṃ āharissathā”ti. “Kiṃ pana tayā, āvuso, adātukāmena pavāritena, yaṃ tvaṃ pavāretvā na desī”ti. Atha kho mahānāmo sakko ujjhāyati khiyyati vipāceti—  “kathañhi nāma bhadantā—  ‘ajjaṇho, bhante, āgamethā’ti vuccamānā nāgamessantī”ti.&lt;/div&gt;&lt;/div&gt;&lt;div class="q" id="p_2V_969"&gt;&lt;div class="p"&gt;&lt;span class="pN"&gt;969&lt;/span&gt;Assosuṃ kho bhikkhū mahānāmassa sakkassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū mahānāmena sakkena—  ‘ajjaṇho, bhante, āgamethā’ti vuccamānā nāgamessantī”ti…pe…  “saccaṃ kira tumhe, bhikkhave, mahānāmena sakkena—  ‘ajjaṇho, bhante, āgamethā’ti vuccamānā nāgamethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, mahānāmena sakkena—  “ajjaṇho, bhante, āgamethā”ti vuccamānā nāgamessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_970"&gt;&lt;div class="divNumber"&gt;306.&lt;/div&gt;&lt;div class="p"&gt;&lt;span class="pN"&gt;970&lt;/span&gt;&lt;span class="bold"&gt;“Agilānena bhikkhunā catumāsappaccayapavāraṇā sāditabbā&lt;/span&gt;, &lt;span class="bold"&gt;aññatra punapavāraṇāya, aññatra niccapavāraṇāya; tato ce uttari sādiyeyya, pācittiyan”&lt;/span&gt;ti. (&lt;span class="italic"&gt;47&lt;/span&gt;:&lt;span class="bold"&gt;96&lt;/span&gt;)&lt;/div&gt;&lt;/div&gt;&lt;div class="q" id="p_2V_971"&gt;&lt;div class="divNumber"&gt;307.&lt;/div&gt;&lt;div class="p"&gt;&lt;span class="pN"&gt;971&lt;/span&gt;&lt;span class="bold"&gt;Agilānena bhikkhunā catumāsappaccayapavāraṇā sāditabbā&lt;/span&gt;ti gilānappaccayapavāraṇā sāditabbā.&lt;/div&gt;&lt;/div&gt;&lt;div class="q" id="p_2V_972"&gt;&lt;div class="p"&gt;&lt;span class="pN"&gt;972&lt;/span&gt;&lt;span class="bold"&gt;Punapavāraṇāpi sāditabbā&lt;/span&gt;ti yadā gilāno bhavissāmi tadā viññāpessāmīti.&lt;/div&gt;&lt;/div&gt;&lt;div class="q" id="p_2V_973"&gt;&lt;div class="p"&gt;&lt;span class="pN"&gt;973&lt;/span&gt;&lt;span class="bold"&gt;Niccapavāraṇāpi sāditabbā&lt;/span&gt;ti yadā gilāno bhavissāmi tadā viññāpessāmīti.&lt;/div&gt;&lt;/div&gt;&lt;div class="q" id="p_2V_974"&gt;&lt;div class="p"&gt;&lt;span class="pN"&gt;974&lt;/span&gt;&lt;span class="bold"&gt;Tato ce uttari sādiyeyyā&lt;/span&gt;ti atthi pavāraṇā bhesajjapariyantā na rattipariyantā, atthi pavāraṇā rattipariyantā na bhesajjapariyantā, atthi pavāraṇā bhesajjapariyantā ca rattipariyantā ca, atthi pavāraṇā neva bhesajjapariyantā na rattipariyantā.&lt;/div&gt;&lt;/div&gt;&lt;div class="q" id="p_2V_975"&gt;&lt;div class="p"&gt;&lt;span class="pN"&gt;975&lt;/span&gt;&lt;span class="bold"&gt;Bhesajjapariyantā&lt;/span&gt; nāma bhesajjāni pariggahitāni honti—  “ettakehi bhesajjehi pavāremī”ti. &lt;span class="bold"&gt;Rattipariyantā&lt;/span&gt; nāma rattiyo pariggahitāyo honti—  “ettakāsu rattīsu pavāremī”ti. &lt;span class="bold"&gt;Bhesajjapariyantā ca rattipariyantā ca&lt;/span&gt; nāma bhesajjāni ca pariggahitāni honti rattiyo ca pariggahitāyo honti—  “ettakehi bhesajjehi ettakāsu rattīsu pavāremī”ti. &lt;span class="bold"&gt;Neva bhesajjapariyantā na rattipariyantā&lt;/span&gt; nāma bhesajjāni ca apariggahitāni honti rattiyo ca apariggahitāyo honti.&lt;/div&gt;&lt;/div&gt;&lt;div class="q" id="p_2V_976"&gt;&lt;div class="divNumber"&gt;308.&lt;/div&gt;&lt;div class="p"&gt;&lt;span class="pN"&gt;976&lt;/span&gt;Bhesajjapariyante—  yehi bhesajjehi pavārito hoti tāni bhesajjāni ṭhapetvā aññāni bhesajjāni viññāpeti, āpatti pācittiyassa. Rattipariyante—  yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassa. Bhesajjapariyante ca rattipariyante ca—  yehi bhesajjehi pavārito hoti, tāni bhesajjāni ṭhapetvā yāsu rattīsu pavārito hoti, tā rattiyo ṭhapetvā aññāni bhesajjāni aññāsu rattīsu viññāpeti, āpatti pācittiyassa. Neva bhesajjapariyante na rattipariyante, anāpatti.&lt;/div&gt;&lt;/div&gt;&lt;div class="q" id="p_2V_977"&gt;&lt;div class="divNumber"&gt;309.&lt;/div&gt;&lt;div class="p"&gt;&lt;span class="pN"&gt;977&lt;/span&gt;Na bhesajjena karaṇīyena bhesajjaṃ viññāpeti, āpatti pācittiyassa. Aññena bhesajjena karaṇīyena aññaṃ bhesajjaṃ viññāpeti, āpatti pācittiyassa. Tatuttari tatuttarisaññī bhesajjaṃ viññāpeti, āpatti pācittiyassa. Tatuttari vematiko bhesajjaṃ viññāpeti, āpatti pācittiyassa. Tatuttari natatuttarisaññī bhesajjaṃ viññāpeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_978"&gt;&lt;div class="p"&gt;&lt;span class="pN"&gt;978&lt;/span&gt;Natatuttari tatuttarisaññī, āpatti dukkaṭassa. Natatuttari vematiko, āpatti dukkaṭassa. Natatuttari natatuttarisaññī, anāpatti.&lt;/div&gt;&lt;/div&gt;&lt;div class="q" id="p_2V_979"&gt;&lt;div class="divNumber"&gt;310.&lt;/div&gt;&lt;div class="p"&gt;&lt;span class="pN"&gt;979&lt;/span&gt;Anāpatti—  yehi bhesajjehi pavārito hoti tāni bhesajjāni viññāpeti, yāsu rattīsu pavārito hoti tāsu rattīsu viññāpeti, “imehi tayā bhesajjehi pavāritāmha, amhākañca iminā ca iminā ca bhesajjena attho”ti ācikkhitvā viññāpeti, “yāsu tayā rattīsu pavāritāmha tāyo ca rattiyo vītivattā amhākañca bhesajjena attho”ti ācikkhitvā viññāpeti, ñātakānaṃ pavāritānaṃ, aññassatthāya, attano dhanena, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_980"&gt;&lt;span class="pN"&gt;980&lt;/span&gt;Mahānāmasikkhāpadaṃ niṭṭhitaṃ sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276485" title="Go to previous page"&gt;&amp;lt;&amp;lt; 1.5.5.6 Cārittasikkhāpada&lt;/a&gt;&lt;a href="javascript:void(0)" onclick="upP()" id="upL" name="273234" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276487" title="Go to next page"&gt;1.5.5.8 Uyyuttasenāsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
