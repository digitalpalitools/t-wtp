<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.5"&gt;1.5.5 Acelakavagga&lt;/a&gt;&lt;/div&gt;&lt;div class="i"&gt;1.5.5.9 Senāvāsasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Acelakavagga&lt;/div&gt;&lt;div class=h&gt;Senāvāsasikkhāpada&lt;/div&gt;&lt;div class="q" id="p_2V_995"&gt;&lt;div class="divNumber"&gt;317.&lt;/div&gt;&lt;div class="p"&gt;&lt;span class="pN"&gt;995&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sati karaṇīye senaṃ gantvā atirekatirattaṃ senāya vasanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā senāya vasissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā senāya paṭivasāmā”ti.&lt;/div&gt;&lt;/div&gt;&lt;div class="q" id="p_2V_996"&gt;&lt;div class="p"&gt;&lt;span class="pN"&gt;996&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū atirekatirattaṃ senāya vasissantī”ti…pe…  “saccaṃ kira tumhe, bhikkhave, atirekatirattaṃ senāya vasathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, atirekatirattaṃ senāya vasissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_997"&gt;&lt;div class="divNumber"&gt;318.&lt;/div&gt;&lt;div class="p"&gt;&lt;span class="pN"&gt;997&lt;/span&gt;&lt;span class="bold"&gt;“Siyā ca tassa bhikkhuno kocideva paccayo senaṃ gamanāya, dirattatirattaṃ tena bhikkhunā senāya vasitabbaṃ. Tato ce uttari vaseyya, pācittiyan”&lt;/span&gt;ti. (&lt;span class="italic"&gt;49&lt;/span&gt;:&lt;span class="bold"&gt;98&lt;/span&gt;)&lt;/div&gt;&lt;/div&gt;&lt;div class="q" id="p_2V_998"&gt;&lt;div class="divNumber"&gt;319.&lt;/div&gt;&lt;div class="p"&gt;&lt;span class="pN"&gt;998&lt;/span&gt;&lt;span class="bold"&gt;Siyā ca tassa bhikkhuno kocideva paccayo senaṃ gamanāyā&lt;/span&gt;ti siyā paccayo siyā karaṇīyaṃ.&lt;/div&gt;&lt;/div&gt;&lt;div class="q" id="p_2V_999"&gt;&lt;div class="p"&gt;&lt;span class="pN"&gt;999&lt;/span&gt;&lt;span class="bold"&gt;Dirattatirattaṃ tena bhikkhunā senāya vasitabban&lt;/span&gt;ti dvetisso rattiyo vasitabbaṃ.&lt;/div&gt;&lt;/div&gt;&lt;div class="q" id="p_2V_1000"&gt;&lt;div class="p"&gt;&lt;span class="pN"&gt;1000&lt;/span&gt;&lt;span class="bold"&gt;Tato ce uttari vaseyyā&lt;/span&gt;ti catutthe divase atthaṅgate sūriye senāya vasati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1001"&gt;&lt;div class="divNumber"&gt;320.&lt;/div&gt;&lt;div class="p"&gt;&lt;span class="pN"&gt;1001&lt;/span&gt;Atirekatiratte atirekasaññī senāya vasati, āpatti pācittiyassa. Atirekatiratte vematiko senāya vasati, āpatti pācittiyassa. Atirekatiratte ūnakasaññī senāya vasati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1002"&gt;&lt;div class="p"&gt;&lt;span class="pN"&gt;1002&lt;/span&gt;Ūnakatiratte atirekasaññī, āpatti dukkaṭassa. Ūnakatiratte vematiko, āpatti dukkaṭassa. Ūnakatiratte ūnakasaññī, anāpatti.&lt;/div&gt;&lt;/div&gt;&lt;div class="q" id="p_2V_1003"&gt;&lt;div class="divNumber"&gt;321.&lt;/div&gt;&lt;div class="p"&gt;&lt;span class="pN"&gt;1003&lt;/span&gt;Anāpatti—  dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, gilāno vasati, gilānassa karaṇīyena vasati, senā vā paṭisenāya ruddhā hoti, kenaci palibuddho hoti, āpadāsu, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1004"&gt;&lt;span class="pN"&gt;1004&lt;/span&gt;Senāvāsasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276487" title="Go to previous page"&gt;&amp;lt;&amp;lt; 1.5.5.8 Uyyuttasenāsikkhāpada&lt;/a&gt;&lt;a href="javascript:void(0)" onclick="upP()" id="upL" name="273234" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276489" title="Go to next page"&gt;1.5.5.10 Uyyodhikasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
