<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/16"&gt;16 Kathinabheda&lt;/a&gt;&lt;/div&gt;&lt;div class="i"&gt;16.1 Kathinaatthatādi&lt;/div&gt;&lt;div class=h&gt;Kathinabheda&lt;/div&gt;&lt;div class=h&gt;Kathinaatthatādi&lt;/div&gt;&lt;div class="q" id="p_5V_1880"&gt; &lt;div class="divNumber"&gt;403.&lt;/div&gt; &lt;div class="p"&gt;&lt;span class="pN"&gt;1880&lt;/span&gt;Kassa kathinaṃ anatthataṃ? Kassa kathinaṃ atthataṃ? Kinti kathinaṃ anatthataṃ? Kinti kathinaṃ atthataṃ? &lt;/div&gt;&lt;/div&gt;&lt;div class="q" id="p_5V_1881"&gt; &lt;div class="p"&gt;&lt;span class="pN"&gt;1881&lt;/span&gt;&lt;span class="bold"&gt;Kassa kathinaṃ anatthatan&lt;/span&gt;ti? Dvinnaṃ puggalānaṃ anatthataṃ hoti kathinaṃ—  anatthārakassa ca ananumodakassa ca. Imesaṃ dvinnaṃ puggalānaṃ anatthataṃ hoti kathinaṃ. &lt;/div&gt;&lt;/div&gt;&lt;div class="q" id="p_5V_1882"&gt; &lt;div class="p"&gt;&lt;span class="pN"&gt;1882&lt;/span&gt;&lt;span class="bold"&gt;Kassa kathinaṃ atthatan&lt;/span&gt;ti? Dvinnaṃ puggalānaṃ atthataṃ hoti kathinaṃ—  atthārakassa ca anumodakassa ca. Imesaṃ dvinnaṃ puggalānaṃ atthataṃ hoti kathinaṃ. &lt;/div&gt;&lt;/div&gt;&lt;div class="q" id="p_5V_1883"&gt; &lt;div class="p"&gt;&lt;span class="pN"&gt;1883&lt;/span&gt;&lt;span class="bold"&gt;Kinti kathinaṃ anatthatan&lt;/span&gt;ti? Catuvīsatiyā ākārehi anatthataṃ hoti kathinaṃ, na ullikhitamattena atthataṃ hoti kathinaṃ, na dhovanamattena atthataṃ hoti kathinaṃ, na cīvaravicāraṇamattena atthataṃ hoti kathinaṃ, na chedanamattena atthataṃ hoti kathinaṃ, na bandhanamattena atthataṃ hoti kathinaṃ, na ovaṭṭiyakaraṇamattena atthataṃ hoti kathinaṃ, na kaṇḍusakaraṇamattena atthataṃ hoti kathinaṃ, na daḷhīkammakaraṇamattena atthataṃ hoti kathinaṃ, na anuvātakaraṇamattena atthataṃ hoti kathinaṃ, na paribhaṇḍakaraṇamattena atthataṃ hoti kathinaṃ, na ovaddheyyakaraṇamattena atthataṃ hoti kathinaṃ, na kambalamaddanamattena atthataṃ hoti kathinaṃ, na nimittakatena atthataṃ hoti kathinaṃ, na parikathākatena atthataṃ hoti kathinaṃ, na kukkukatena atthataṃ hoti kathinaṃ, na sannidhikatena atthataṃ hoti kathinaṃ, na nissaggiyena atthataṃ hoti kathinaṃ, na akappakatena atthataṃ hoti kathinaṃ, na aññatra saṅghāṭiyā atthataṃ hoti kathinaṃ, na aññatra uttarāsaṅgena atthataṃ hoti kathinaṃ, na aññatra antaravāsakena atthataṃ hoti kathinaṃ, na aññatra pañcakena vā atirekapañcakena vā tadaheva sañchinnena samaṇḍalīkatena atthataṃ hoti kathinaṃ, na aññatra puggalassa atthārā atthataṃ hoti kathinaṃ, sammā ce atthataṃ hoti kathinaṃ, tañce nissīmaṭṭho anumodati. Evampi anatthataṃ hoti kathinaṃ. &lt;/div&gt;&lt;/div&gt;&lt;div class="q" id="p_5V_1884"&gt; &lt;div class="p"&gt;&lt;span class="pN"&gt;1884&lt;/span&gt;Nimittakammaṃ nāma nimittaṃ karoti—  “iminā dussena kathinaṃ attharissāmī”ti. Parikathā nāma parikathaṃ karoti—  “imāya parikathāya kathinadussaṃ nibbattessāmī”ti. Kukkukataṃ nāma anādiyadānaṃ vuccati. Sannidhi nāma dve sannidhiyo—  karaṇasannidhi vā nicayasannidhi vā. Nissaggiyaṃ nāma kayiramāne aruṇaṃ uṭṭhahati. Imehi catuvīsatiyā ākārehi anatthataṃ hoti kathinaṃ. &lt;/div&gt;&lt;/div&gt;&lt;div class="q" id="p_5V_1885"&gt; &lt;div class="p"&gt;&lt;span class="pN"&gt;1885&lt;/span&gt;&lt;span class="bold"&gt;Kinti kathinaṃ atthatan&lt;/span&gt;ti? Sattarasahi ākārehi atthataṃ hoti kathinaṃ. Ahatena atthataṃ hoti kathinaṃ, ahatakappena atthataṃ hoti kathinaṃ, pilotikāya atthataṃ hoti kathinaṃ, paṃsukūlena atthataṃ hoti kathinaṃ, pāpaṇikena atthataṃ hoti kathinaṃ, animittakatena atthataṃ hoti kathinaṃ, aparikathākatena atthataṃ hoti kathinaṃ, akukkukatena atthataṃ hoti kathinaṃ, asannidhikatena atthataṃ hoti kathinaṃ, anissaggiyena atthataṃ hoti kathinaṃ, kappakatena atthataṃ hoti kathinaṃ, saṅghāṭiyā atthataṃ hoti kathinaṃ, uttarāsaṅgena atthataṃ hoti kathinaṃ, antaravāsakena atthataṃ hoti kathinaṃ, pañcakena vā atirekapañcakena vā tadaheva sañchinnena samaṇḍalīkatena atthataṃ hoti kathinaṃ, puggalassa atthārā atthataṃ hoti kathinaṃ, sammā ce atthataṃ hoti kathinaṃ, tañce sīmaṭṭho anumodati, evampi atthataṃ hoti kathinaṃ. Imehi sattarasahi ākārehi atthataṃ hoti kathinaṃ. &lt;/div&gt;&lt;/div&gt;&lt;div class="q" id="p_5V_1886"&gt; &lt;div class="p"&gt;&lt;span class="pN"&gt;1886&lt;/span&gt;Saha kathinassa atthārā kati dhammā jāyanti? Saha kathinassa atthārā pannarasa dhammā jāyanti—  aṭṭha mātikā, dve palibodhā, pañcānisaṃsā. Saha kathinassa atthārā ime pannarasa dhammā jāyanti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271640" title="Go to previous page"&gt;&amp;lt;&amp;lt; 16 Kathinabheda&lt;/a&gt;&lt;a href="javascript:void(0)" onclick="upP()" id="upL" name="271640" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272222" title="Go to next page"&gt;16.2 Kathinaanantarapaccayādi &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
