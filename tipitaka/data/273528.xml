<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/13"&gt;13 Tevijjasutta&lt;/a&gt; » &lt;a href="/tipitaka/6D/13/13.2"&gt;13.2 Vāseṭṭhamāṇavānuyoga&lt;/a&gt;&lt;/div&gt;&lt;div class="i"&gt;13.2.3 Aciravatīnadīupamā&lt;/div&gt;&lt;div class=h&gt;Tevijjasutta&lt;/div&gt;&lt;div class=h&gt;Vāseṭṭhamāṇavānuyoga&lt;/div&gt;&lt;div class=h&gt;Aciravatīnadīupamā&lt;/div&gt;&lt;div class="q" id="p_6D_927"&gt; &lt;div class="divNumber"&gt;542.&lt;/div&gt; &lt;div class="p"&gt;&lt;span class="pN"&gt;927&lt;/span&gt;Seyyathāpi, vāseṭṭha, ayaṃ aciravatī nadī pūrā udakassa samatittikā kākapeyyā. Atha puriso āgaccheyya pāratthiko pāragavesī pāragāmī pāraṃ taritukāmo. So orime tīre ṭhito pārimaṃ tīraṃ avheyya—  ‘ehi pārāpāraṃ, ehi pārāpāran’ti. &lt;/div&gt;&lt;/div&gt;&lt;div class="q" id="p_6D_928"&gt; &lt;div class="divNumber"&gt;543.&lt;/div&gt; &lt;div class="p"&gt;&lt;span class="pN"&gt;928&lt;/span&gt;Taṃ kiṃ maññasi, vāseṭṭha, api nu tassa purisassa avhāyanahetu vā āyācanahetu vā patthanahetu vā abhinandanahetu vā aciravatiyā nadiyā pārimaṃ tīraṃ orimaṃ tīraṃ āgaccheyyā”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_929"&gt; &lt;div class="divNumber"&gt;544.&lt;/div&gt; &lt;div class="p"&gt;&lt;span class="pN"&gt;929&lt;/span&gt;“Evameva kho, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā, ye dhammā abrāhmaṇakārakā te dhamme samādāya vattamānā evamāhaṃsu—  ‘indamavhayāma, somamavhayāma, varuṇamavhayāma, īsānamavhayāma, pajāpatimavhayāma, brahmamavhayāma, mahiddhimavhayāma, yamamavhayāmā’ti. &lt;/div&gt;&lt;/div&gt;&lt;div class="q" id="p_6D_930"&gt; &lt;div class="p"&gt;&lt;span class="pN"&gt;930&lt;/span&gt;Te vata, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā, ye dhammā abrāhmaṇakārakā te dhamme samādāya vattamānā avhāyanahetu vā āyācanahetu vā patthanahetu vā abhinandanahetu vā kāyassa bhedā paraṃ maraṇā brahmānaṃ sahabyūpagā bhavissantīti, netaṃ ṭhānaṃ vijjati. &lt;/div&gt;&lt;/div&gt;&lt;div class="q" id="p_6D_931"&gt; &lt;div class="divNumber"&gt;545.&lt;/div&gt; &lt;div class="p"&gt;&lt;span class="pN"&gt;931&lt;/span&gt;Seyyathāpi, vāseṭṭha, ayaṃ aciravatī nadī pūrā udakassa samatittikā kākapeyyā. Atha puriso āgaccheyya pāratthiko pāragavesī pāragāmī pāraṃ taritukāmo. So orime tīre daḷhāya anduyā pacchābāhaṃ gāḷhabandhanaṃ baddho. &lt;/div&gt;&lt;/div&gt;&lt;div class="q" id="p_6D_932"&gt; &lt;div class="p"&gt;&lt;span class="pN"&gt;932&lt;/span&gt;Taṃ kiṃ maññasi, vāseṭṭha, api nu so puriso aciravatiyā nadiyā orimā tīrā pārimaṃ tīraṃ gaccheyyā”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_933"&gt; &lt;div class="divNumber"&gt;546.&lt;/div&gt; &lt;div class="p"&gt;&lt;span class="pN"&gt;933&lt;/span&gt;“Evameva kho, vāseṭṭha, pañcime kāmaguṇā ariyassa vinaye andūtipi vuccanti, bandhanantipi vuccanti. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Sotaviññeyyā saddā…pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. &lt;/div&gt;&lt;/div&gt;&lt;div class="q" id="p_6D_934"&gt; &lt;div class="p"&gt;&lt;span class="pN"&gt;934&lt;/span&gt;Ime kho, vāseṭṭha, pañca kāmaguṇā ariyassa vinaye andūtipi vuccanti, bandhanantipi vuccanti. Ime kho, vāseṭṭha, pañca kāmaguṇe tevijjā brāhmaṇā gadhitā mucchitā ajjhopannā anādīnavadassāvino anissaraṇapaññā paribhuñjanti. Te vata, vāseṭṭha, tevijjā brāhmaṇā ye dhammā brāhmaṇakārakā, te dhamme pahāya vattamānā, ye dhammā abrāhmaṇakārakā, te dhamme samādāya vattamānā pañca kāmaguṇe gadhitā mucchitā ajjhopannā anādīnavadassāvino anissaraṇapaññā paribhuñjantā kāmandubandhanabaddhā kāyassa bhedā paraṃ maraṇā brahmānaṃ sahabyūpagā bhavissantīti, netaṃ ṭhānaṃ vijjati. &lt;/div&gt;&lt;/div&gt;&lt;div class="q" id="p_6D_935"&gt; &lt;div class="divNumber"&gt;547.&lt;/div&gt; &lt;div class="p"&gt;&lt;span class="pN"&gt;935&lt;/span&gt;Seyyathāpi, vāseṭṭha, ayaṃ aciravatī nadī pūrā udakassa samatittikā kākapeyyā. Atha puriso āgaccheyya pāratthiko pāragavesī pāragāmī pāraṃ taritukāmo. So orime tīre sasīsaṃ pārupitvā nipajjeyya. &lt;/div&gt;&lt;/div&gt;&lt;div class="q" id="p_6D_936"&gt; &lt;div class="p"&gt;&lt;span class="pN"&gt;936&lt;/span&gt;Taṃ kiṃ maññasi, vāseṭṭha, api nu so puriso aciravatiyā nadiyā orimā tīrā pārimaṃ tīraṃ gaccheyyā”ti? “No hidaṃ, bho gotama”. &lt;/div&gt;&lt;/div&gt;&lt;div class="q" id="p_6D_937"&gt; &lt;div class="divNumber"&gt;548.&lt;/div&gt; &lt;div class="p"&gt;&lt;span class="pN"&gt;937&lt;/span&gt;“Evameva kho, vāseṭṭha, pañcime nīvaraṇā ariyassa vinaye āvaraṇātipi vuccanti, nīvaraṇātipi vuccanti, onāhanātipi vuccanti, pariyonāhanātipi vuccanti. Katame pañca? Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhaccakukkuccanīvaraṇaṃ, vicikicchānīvaraṇaṃ. Ime kho, vāseṭṭha, pañca nīvaraṇā ariyassa vinaye āvaraṇātipi vuccanti, nīvaraṇātipi vuccanti, onāhanātipi vuccanti, pariyonāhanātipi vuccanti. &lt;/div&gt;&lt;/div&gt;&lt;div class="q" id="p_6D_938"&gt; &lt;div class="divNumber"&gt;549.&lt;/div&gt; &lt;div class="p"&gt;&lt;span class="pN"&gt;938&lt;/span&gt;Imehi kho, vāseṭṭha, pañcahi nīvaraṇehi tevijjā brāhmaṇā āvuṭā nivutā onaddhā pariyonaddhā. Te vata, vāseṭṭha, tevijjā brāhmaṇā ye dhammā brāhmaṇakārakā te dhamme pahāya vattamānā, ye dhammā abrāhmaṇakārakā te dhamme samādāya vattamānā pañcahi nīvaraṇehi āvuṭā nivutā onaddhā pariyonaddhā kāyassa bhedā paraṃ maraṇā brahmānaṃ sahabyūpagā bhavissantīti, netaṃ ṭhānaṃ vijjati. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273527" title="Go to previous page"&gt;&amp;lt;&amp;lt; 13.2.2 Nisseṇīupamā&lt;/a&gt;&lt;a href="javascript:void(0)" onclick="upP()" id="upL" name="272318" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272319" title="Go to next page"&gt;13.3 Saṃsandanakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
