<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.3"&gt;1.5.3 Ovādavagga&lt;/a&gt;&lt;/div&gt;&lt;div class="i"&gt;1.5.3.10 Rahonisajjasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ovādavagga&lt;/div&gt;&lt;div class=h&gt;Rahonisajjasikkhāpada&lt;/div&gt;&lt;div class="q" id="p_2V_648"&gt;&lt;div class="divNumber"&gt;198.&lt;/div&gt;&lt;div class="p"&gt;&lt;span class="pN"&gt;648&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmato udāyissa purāṇadutiyikā bhikkhunīsu pabbajitā hoti. Sā āyasmato udāyissa santike abhikkhaṇaṃ āgacchati, āyasmāpi udāyī tassā bhikkhuniyā santike abhikkhaṇaṃ gacchati. Tena kho pana samayena āyasmā udāyī tassā bhikkhuniyā saddhiṃ eko ekāya raho nisajjaṃ kappesi.&lt;/div&gt;&lt;/div&gt;&lt;div class="q" id="p_2V_649"&gt;&lt;div class="p"&gt;&lt;span class="pN"&gt;649&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī bhikkhuniyā saddhiṃ eko ekāya raho nisajjaṃ kappessatī”ti…pe…  “saccaṃ kira tvaṃ, udāyi, bhikkhuniyā saddhiṃ eko ekāya raho nisajjaṃ kappesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, bhikkhuniyā saddhiṃ eko ekāya raho nisajjaṃ kappessasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_650"&gt;&lt;div class="divNumber"&gt;199.&lt;/div&gt;&lt;div class="p"&gt;&lt;span class="pN"&gt;650&lt;/span&gt;&lt;span class="bold"&gt;“Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyan”&lt;/span&gt;ti. (&lt;span class="italic"&gt;30&lt;/span&gt;:&lt;span class="bold"&gt;79&lt;/span&gt;)&lt;/div&gt;&lt;/div&gt;&lt;div class="q" id="p_2V_651"&gt;&lt;div class="divNumber"&gt;200.&lt;/div&gt;&lt;div class="p"&gt;&lt;span class="pN"&gt;651&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_652"&gt;&lt;div class="p"&gt;&lt;span class="pN"&gt;652&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_653"&gt;&lt;div class="p"&gt;&lt;span class="pN"&gt;653&lt;/span&gt;&lt;span class="bold"&gt;Saddhin&lt;/span&gt;ti ekato.&lt;/div&gt;&lt;/div&gt;&lt;div class="q" id="p_2V_654"&gt;&lt;div class="p"&gt;&lt;span class="pN"&gt;654&lt;/span&gt;&lt;span class="bold"&gt;Eko ekāyā&lt;/span&gt;ti bhikkhu ceva hoti bhikkhunī ca.&lt;/div&gt;&lt;/div&gt;&lt;div class="q" id="p_2V_655"&gt;&lt;div class="p"&gt;&lt;span class="pN"&gt;655&lt;/span&gt;&lt;span class="bold"&gt;Raho&lt;/span&gt; nāma cakkhussa raho sotassa raho. Cakkhussa raho nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. Sotassa raho nāma na sakkā hoti pakatikathā sotuṃ.&lt;/div&gt;&lt;/div&gt;&lt;div class="q" id="p_2V_656"&gt;&lt;div class="p"&gt;&lt;span class="pN"&gt;656&lt;/span&gt;&lt;span class="bold"&gt;Nisajjaṃ kappeyyā&lt;/span&gt;ti bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_657"&gt;&lt;div class="p"&gt;&lt;span class="pN"&gt;657&lt;/span&gt;Bhikkhu nisinne bhikkhunī upanisinnā vā hoti upanipannā vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_658"&gt;&lt;div class="divNumber"&gt;201.&lt;/div&gt;&lt;div class="p"&gt;&lt;span class="pN"&gt;658&lt;/span&gt;Raho rahosaññī eko ekāya nisajjaṃ kappeti, āpatti pācittiyassa. Raho vematiko eko ekāya nisajjaṃ kappeti, āpatti pācittiyassa. Raho arahosaññī eko ekāya nisajjaṃ kappeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_659"&gt;&lt;div class="p"&gt;&lt;span class="pN"&gt;659&lt;/span&gt;Araho rahosaññī, āpatti dukkaṭassa. Araho vematiko, āpatti dukkaṭassa. Araho arahosaññī, anāpatti.&lt;/div&gt;&lt;/div&gt;&lt;div class="q" id="p_2V_660"&gt;&lt;div class="divNumber"&gt;202.&lt;/div&gt;&lt;div class="p"&gt;&lt;span class="pN"&gt;660&lt;/span&gt;Anāpatti—  yo koci viññū dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_661"&gt;&lt;span class="pN"&gt;661&lt;/span&gt;Rahonisajjasikkhāpadaṃ niṭṭhitaṃ dasamaṃ.&lt;br /&gt;Ovādavaggo tatiyo.&lt;/div&gt;&lt;div class="SUMMARY" id="p_2V_662"&gt;&lt;span class="pN"&gt;662&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_2V_663"&gt;&lt;div class="p"&gt;&lt;table class="singleColumn"&gt;	&lt;tbody&gt;		&lt;tr&gt;			&lt;td&gt;			&lt;div class="pN"&gt;			663			&lt;/div&gt;			&lt;div class="G"&gt;			Asammataatthaṅgatū,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Passayāmisadānena;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Sibbati addhānaṃ nāvaṃ bhuñjeyya,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Eko ekāya te dasāti.			&lt;/div&gt;			&lt;/td&gt;		&lt;/tr&gt;	&lt;/tbody&gt;&lt;/table&gt;&lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276468" title="Go to previous page"&gt;&amp;lt;&amp;lt; 1.5.3.9 Paripācitasikkhāpada&lt;/a&gt;&lt;a href="javascript:void(0)" onclick="upP()" id="upL" name="273232" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273233" title="Go to next page"&gt;1.5.4 Bhojanavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
