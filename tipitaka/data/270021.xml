<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/13"&gt;13 Appamaññāvibhaṅga&lt;/a&gt; » &lt;a href="/tipitaka/30Vbh/13/13.1"&gt;13.1 Suttantabhājanīya&lt;/a&gt;&lt;/div&gt;&lt;div class="i"&gt;13.1.4 Upekkhā&lt;/div&gt;&lt;div class=h&gt;Appamaññāvibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class=h&gt;Upekkhā&lt;/div&gt;&lt;div class="q" id="p_30Vbh_1976"&gt; &lt;div class="divNumber"&gt;673.&lt;/div&gt; &lt;div class="p"&gt;&lt;span class="pN"&gt;1976&lt;/span&gt;Kathañca bhikkhu upekkhāsahagatena cetasā ekaṃ disaṃ pharitvā viharati? Seyyathāpi nāma ekaṃ puggalaṃ neva manāpaṃ na amanāpaṃ disvā upekkhako assa; evameva sabbe satte upekkhāya pharati. &lt;/div&gt;&lt;/div&gt;&lt;div class="q" id="p_30Vbh_1977"&gt; &lt;div class="p"&gt;&lt;span class="pN"&gt;1977&lt;/span&gt;Tattha katamā upekkhā? Yā sattesu upekkhā upekkhāyanā upekkhāyitattaṃ upekkhācetovimutti—  ayaṃ vuccati “upekkhā”. &lt;/div&gt;&lt;/div&gt;&lt;div class="q" id="p_30Vbh_1978"&gt; &lt;div class="p"&gt;&lt;span class="pN"&gt;1978&lt;/span&gt;Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya upekkhāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “upekkhāsahagatena cetasā”ti. &lt;/div&gt;&lt;/div&gt;&lt;div class="q" id="p_30Vbh_1979"&gt; &lt;div class="divNumber"&gt;674.&lt;/div&gt; &lt;div class="p"&gt;&lt;span class="pN"&gt;1979&lt;/span&gt;“Ekaṃ disan”ti puratthimaṃ vā disaṃ pacchimaṃ vā disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ vā. &lt;/div&gt;&lt;/div&gt;&lt;div class="q" id="p_30Vbh_1980"&gt; &lt;div class="divNumber"&gt;675.&lt;/div&gt; &lt;div class="p"&gt;&lt;span class="pN"&gt;1980&lt;/span&gt;“Pharitvā”ti pharitvā adhimuccitvā. &lt;/div&gt;&lt;/div&gt;&lt;div class="q" id="p_30Vbh_1981"&gt; &lt;div class="divNumber"&gt;676.&lt;/div&gt; &lt;div class="p"&gt;&lt;span class="pN"&gt;1981&lt;/span&gt;“Viharatī”ti…pe…  tena vuccati “viharatī”ti. &lt;/div&gt;&lt;/div&gt;&lt;div class="q" id="p_30Vbh_1982"&gt; &lt;div class="divNumber"&gt;677.&lt;/div&gt; &lt;div class="p"&gt;&lt;span class="pN"&gt;1982&lt;/span&gt;“Tathā dutiyan”ti yatheva ekaṃ disaṃ tathā dutiyaṃ disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā tiriyaṃ tathā vidisaṃ. &lt;/div&gt;&lt;/div&gt;&lt;div class="q" id="p_30Vbh_1983"&gt; &lt;div class="divNumber"&gt;678.&lt;/div&gt; &lt;div class="p"&gt;&lt;span class="pN"&gt;1983&lt;/span&gt;“Sabbadhi sabbattatāya sabbāvantaṃ lokan”ti sabbena sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi sabbattatāya sabbāvantaṃ lokan”ti. &lt;/div&gt;&lt;/div&gt;&lt;div class="q" id="p_30Vbh_1984"&gt; &lt;div class="divNumber"&gt;679.&lt;/div&gt; &lt;div class="p"&gt;&lt;span class="pN"&gt;1984&lt;/span&gt;“Upekkhāsahagatena cetasā”ti, tattha katamā upekkhā? Yā sattesu upekkhā upekkhāyanā upekkhāyitattaṃ upekkhācetovimutti—  ayaṃ vuccati “upekkhā”. &lt;/div&gt;&lt;/div&gt;&lt;div class="q" id="p_30Vbh_1985"&gt; &lt;div class="p"&gt;&lt;span class="pN"&gt;1985&lt;/span&gt;Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya upekkhāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “upekkhāsahagatena cetasā”ti. &lt;/div&gt;&lt;/div&gt;&lt;div class="q" id="p_30Vbh_1986"&gt; &lt;div class="divNumber"&gt;680.&lt;/div&gt; &lt;div class="p"&gt;&lt;span class="pN"&gt;1986&lt;/span&gt;“Vipulenā”ti yaṃ vipulaṃ taṃ mahaggataṃ, yaṃ mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo. &lt;/div&gt;&lt;/div&gt;&lt;div class="q" id="p_30Vbh_1987"&gt; &lt;div class="divNumber"&gt;681.&lt;/div&gt; &lt;div class="p"&gt;&lt;span class="pN"&gt;1987&lt;/span&gt;“Pharitvā”ti pharitvā adhimuccitvā. &lt;/div&gt;&lt;/div&gt;&lt;div class="q" id="p_30Vbh_1988"&gt; &lt;div class="divNumber"&gt;682.&lt;/div&gt; &lt;div class="p"&gt;&lt;span class="pN"&gt;1988&lt;/span&gt;“Viharatī”ti…pe…  tena vuccati “viharatī”ti. &lt;/div&gt;&lt;/div&gt;&lt;div class="CENTER" id="p_30Vbh_1989"&gt;&lt;span class="pN"&gt;1989&lt;/span&gt;Suttantabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270020" title="Go to previous page"&gt;&amp;lt;&amp;lt; 13.1.3 Muditā&lt;/a&gt;&lt;a href="javascript:void(0)" onclick="upP()" id="upL" name="267932" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267933" title="Go to next page"&gt;13.2 Abhidhammabhājanīya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
