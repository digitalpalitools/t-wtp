<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.2"&gt;2.4.2 Rattandhakāravagga&lt;/a&gt;&lt;/div&gt;&lt;div class="i"&gt;2.4.2.4 Dutiyikauyyojanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Rattandhakāravagga&lt;/div&gt;&lt;div class=h&gt;Dutiyikauyyojanasikkhāpada&lt;/div&gt;&lt;div class="q" id="p_2V_2707"&gt; &lt;div class="divNumber"&gt;850.&lt;/div&gt; &lt;div class="p"&gt;&lt;span class="pN"&gt;2707&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṃ uyyojeti. &lt;/div&gt;&lt;/div&gt;&lt;div class="q" id="p_2V_2708"&gt; &lt;div class="p"&gt;&lt;span class="pN"&gt;2708&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā rathikāyapi byūhepi siṅghāṭakepi purisena saddhiṃ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṃ uyyojessatī”ti…pe…  “saccaṃ kira, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṃ uyyojetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṃ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṃ uyyojessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2709"&gt; &lt;div class="divNumber"&gt;851.&lt;/div&gt; &lt;div class="p"&gt;&lt;span class="pN"&gt;2709&lt;/span&gt;&lt;span class="bold"&gt;“Yā pana bhikkhunī rathikāya vā byūhe vā siṅghāṭake vā purisena saddhiṃ ekenekā santiṭṭheyya vā sallapeyya vā nikaṇṇikaṃ vā jappeyya dutiyikaṃ vā bhikkhuniṃ uyyojeyya, pācittiyan”&lt;/span&gt;ti. (&lt;span class="italic"&gt;14&lt;/span&gt;:&lt;span class="bold"&gt;69&lt;/span&gt;) &lt;/div&gt;&lt;/div&gt;&lt;div class="q" id="p_2V_2710"&gt; &lt;div class="divNumber"&gt;852.&lt;/div&gt; &lt;div class="p"&gt;&lt;span class="pN"&gt;2710&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2711"&gt; &lt;div class="p"&gt;&lt;span class="pN"&gt;2711&lt;/span&gt;&lt;span class="bold"&gt;Rathikā&lt;/span&gt; nāma racchā vuccati. &lt;span class="bold"&gt;Byūhaṃ&lt;/span&gt; nāma yeneva pavisanti teneva nikkhamanti. &lt;span class="bold"&gt;Siṅghāṭako&lt;/span&gt; nāma caccaraṃ vuccati. &lt;/div&gt;&lt;/div&gt;&lt;div class="q" id="p_2V_2712"&gt; &lt;div class="p"&gt;&lt;span class="pN"&gt;2712&lt;/span&gt;&lt;span class="bold"&gt;Puriso&lt;/span&gt; nāma manussapuriso na yakkho na peto na tiracchānagato viññū paṭibalo santiṭṭhituṃ sallapituṃ. &lt;/div&gt;&lt;/div&gt;&lt;div class="q" id="p_2V_2713"&gt; &lt;div class="p"&gt;&lt;span class="pN"&gt;2713&lt;/span&gt;&lt;span class="bold"&gt;Saddhin&lt;/span&gt;ti ekato. &lt;span class="bold"&gt;Ekenekā&lt;/span&gt;ti puriso ceva hoti bhikkhunī ca. &lt;/div&gt;&lt;/div&gt;&lt;div class="q" id="p_2V_2714"&gt; &lt;div class="p"&gt;&lt;span class="pN"&gt;2714&lt;/span&gt;&lt;span class="bold"&gt;Santiṭṭheyya vā&lt;/span&gt;ti purisassa hatthapāse tiṭṭhati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2715"&gt; &lt;div class="p"&gt;&lt;span class="pN"&gt;2715&lt;/span&gt;&lt;span class="bold"&gt;Sallapeyya vā&lt;/span&gt;ti purisassa hatthapāse ṭhitā sallapati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2716"&gt; &lt;div class="p"&gt;&lt;span class="pN"&gt;2716&lt;/span&gt;&lt;span class="bold"&gt;Nikaṇṇikaṃ vā jappeyyā&lt;/span&gt;ti purisassa upakaṇṇake āroceti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2717"&gt; &lt;div class="p"&gt;&lt;span class="pN"&gt;2717&lt;/span&gt;&lt;span class="bold"&gt;Dutiyikaṃ vā bhikkhuniṃ uyyojeyyā&lt;/span&gt;ti anācāraṃ ācaritukāmā dutiyikampi bhikkhuniṃ uyyojeti, āpatti dukkaṭassa. Dassanūpacāraṃ vā savanūpacāraṃ vā vijahantiyā āpatti dukkaṭassa. Vijahite āpatti pācittiyassa. &lt;/div&gt;&lt;/div&gt;&lt;div class="q" id="p_2V_2718"&gt; &lt;div class="p"&gt;&lt;span class="pN"&gt;2718&lt;/span&gt;Hatthapāsaṃ vijahitvā santiṭṭhati vā sallapati vā āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa. &lt;/div&gt;&lt;/div&gt;&lt;div class="q" id="p_2V_2719"&gt; &lt;div class="divNumber"&gt;853.&lt;/div&gt; &lt;div class="p"&gt;&lt;span class="pN"&gt;2719&lt;/span&gt;Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, na anācāraṃ ācaritukāmā, sati karaṇīye dutiyikaṃ bhikkhuniṃ uyyojeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2720"&gt;&lt;span class="pN"&gt;2720&lt;/span&gt;Catutthasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276649" title="Go to previous page"&gt;&amp;lt;&amp;lt; 2.4.2.3 Ajjhokāsasallapanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273286" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276651" title="Go to next page"&gt;2.4.2.5 Anāpucchāpakkamanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
