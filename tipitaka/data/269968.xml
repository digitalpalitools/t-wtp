<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/4"&gt;4 Saccavibhaṅga&lt;/a&gt; » &lt;a href="/tipitaka/30Vbh/4/4.1"&gt;4.1 Suttantabhājanīya&lt;/a&gt;&lt;/div&gt;&lt;div class="i"&gt;4.1.4 Maggasacca&lt;/div&gt;&lt;div class=h&gt;Saccavibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class=h&gt;Maggasacca&lt;/div&gt;&lt;div class="q" id="p_30Vbh_756"&gt; &lt;div class="divNumber"&gt;205.&lt;/div&gt; &lt;div class="p"&gt;&lt;span class="pN"&gt;756&lt;/span&gt;Tattha katamaṃ dukkhanirodhagāminī paṭipadā ariyasaccaṃ? Ayameva ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. &lt;/div&gt;&lt;/div&gt;&lt;div class="q" id="p_30Vbh_757"&gt; &lt;div class="p"&gt;&lt;span class="pN"&gt;757&lt;/span&gt;Tattha katamā sammādiṭṭhi? Dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ—  ayaṃ vuccati “sammādiṭṭhi”. &lt;/div&gt;&lt;/div&gt;&lt;div class="q" id="p_30Vbh_758"&gt; &lt;div class="p"&gt;&lt;span class="pN"&gt;758&lt;/span&gt;Tattha katamo sammāsaṅkappo? Nekkhammasaṅkappo, abyāpādasaṅkappo, avihiṃsāsaṅkappo—  ayaṃ vuccati “sammāsaṅkappo”. &lt;/div&gt;&lt;/div&gt;&lt;div class="q" id="p_30Vbh_759"&gt; &lt;div class="p"&gt;&lt;span class="pN"&gt;759&lt;/span&gt;Tattha katamā sammāvācā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—  ayaṃ vuccati “sammāvācā”. &lt;/div&gt;&lt;/div&gt;&lt;div class="q" id="p_30Vbh_760"&gt; &lt;div class="p"&gt;&lt;span class="pN"&gt;760&lt;/span&gt;Tattha katamo sammākammanto? Pāṇātipātā veramaṇī, adinnādānā veramaṇī, kāmesumicchācārā veramaṇī—  ayaṃ vuccati “sammākammanto”. &lt;/div&gt;&lt;/div&gt;&lt;div class="q" id="p_30Vbh_761"&gt; &lt;div class="p"&gt;&lt;span class="pN"&gt;761&lt;/span&gt;Tattha katamo sammāājīvo? Idha ariyasāvako micchāājīvaṃ pahāya sammāājīvena jīvikaṃ kappeti—  ayaṃ vuccati “sammāājīvo”. &lt;/div&gt;&lt;/div&gt;&lt;div class="q" id="p_30Vbh_762"&gt; &lt;div class="p"&gt;&lt;span class="pN"&gt;762&lt;/span&gt;Tattha katamo sammāvāyāmo? Idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti, vāyamati, vīriyaṃ ārabhati, cittaṃ paggaṇhāti, padahati. Uppannānaṃ pāpakānaṃ akusalānaṃ dhammānaṃ pahānāya chandaṃ janeti, vāyamati, vīriyaṃ ārabhati, cittaṃ paggaṇhāti, padahati. Anuppannānaṃ kusalānaṃ dhammānaṃ uppādāya chandaṃ janeti, vāyamati, vīriyaṃ ārabhati, cittaṃ paggaṇhāti, padahati. Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti, vāyamati, vīriyaṃ ārabhati, cittaṃ paggaṇhāti, padahati. Ayaṃ vuccati “sammāvāyāmo”. &lt;/div&gt;&lt;/div&gt;&lt;div class="q" id="p_30Vbh_763"&gt; &lt;div class="p"&gt;&lt;span class="pN"&gt;763&lt;/span&gt;Tattha katamā sammāsati? Idha bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ. Vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Ayaṃ vuccati “sammāsati”. &lt;/div&gt;&lt;/div&gt;&lt;div class="q" id="p_30Vbh_764"&gt; &lt;div class="p"&gt;&lt;span class="pN"&gt;764&lt;/span&gt;Tattha katamo sammāsamādhi? Idha bhikkhu vivicceva kāmehi, vivicca akusalehi dhammehi, savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitakkavicārānaṃ vūpasamā, ajjhattaṃ sampasādanaṃ, cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Pītiyā ca virāgā, upekkhako ca viharati, sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti—  “upekkhako satimā sukhavihārī”ti, tatiyaṃ jhānaṃ upasampajja viharati. Sukhassa ca pahānā, dukkhassa ca pahānā, pubbeva somanassadomanassānaṃ atthaṅgamā, adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Ayaṃ vuccati “sammāsamādhi”. &lt;/div&gt;&lt;/div&gt;&lt;div class="q" id="p_30Vbh_765"&gt; &lt;div class="p"&gt;&lt;span class="pN"&gt;765&lt;/span&gt;Idaṃ vuccati “dukkhanirodhagāminī paṭipadā ariyasaccaṃ”. &lt;/div&gt;&lt;/div&gt;&lt;div class="CENTER" id="p_30Vbh_766"&gt;&lt;span class="pN"&gt;766&lt;/span&gt;Suttantabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269967" title="Go to previous page"&gt;&amp;lt;&amp;lt; 4.1.3 Nirodhasacca&lt;/a&gt;&lt;a href="javascript:void(0)" onclick="upP()" id="upL" name="267907" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267908" title="Go to next page"&gt;4.2 Abhidhammabhājanīya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
