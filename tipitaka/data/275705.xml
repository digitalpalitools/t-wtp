<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A4"&gt;15A4 Catukkanipātapāḷi&lt;/a&gt; » &lt;a href="/tipitaka/15A4/4"&gt;4 Catutthapaṇṇāsaka&lt;/a&gt; » &lt;a href="/tipitaka/15A4/4/4.4"&gt;4.4 Brāhmaṇavagga&lt;/a&gt;&lt;/div&gt;&lt;div class="i"&gt;4.4.3 Sutasutta&lt;/div&gt;&lt;div class=h&gt;Catutthapaṇṇāsaka&lt;/div&gt;&lt;div class=h&gt;Brāhmaṇavagga&lt;/div&gt;&lt;div class=h&gt;Sutasutta&lt;/div&gt;&lt;div class="q" id="p_15A4_1108"&gt; &lt;div class="divNumber"&gt;183.&lt;/div&gt; &lt;div class="p"&gt;&lt;span class="pN"&gt;1108&lt;/span&gt;Ekaṃ samayaṃ bhagavā rājagahe viharati veḷuvane kalandakanivāpe. Atha kho vassakāro brāhmaṇo magadhamahāmatto yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vassakāro brāhmaṇo magadhamahāmatto bhagavantaṃ etadavoca—  &lt;/div&gt;&lt;/div&gt;&lt;div class="q" id="p_15A4_1109"&gt; &lt;div class="p"&gt;&lt;span class="pN"&gt;1109&lt;/span&gt;“Ahañhi, bho gotama, evaṃvādī evaṃdiṭṭhi—  ‘yo koci diṭṭhaṃ bhāsati—  evaṃ me diṭṭhanti, natthi tato doso; yo koci sutaṃ bhāsati—  evaṃ me sutanti, natthi tato doso; yo koci mutaṃ bhāsati—  evaṃ me mutanti, natthi tato doso; yo koci viññātaṃ bhāsati—  evaṃ me viññātanti, natthi tato doso’”ti. &lt;/div&gt;&lt;/div&gt;&lt;div class="q" id="p_15A4_1110"&gt; &lt;div class="p"&gt;&lt;span class="pN"&gt;1110&lt;/span&gt;“Nāhaṃ, brāhmaṇa, sabbaṃ diṭṭhaṃ bhāsitabbanti vadāmi; na panāhaṃ, brāhmaṇa, sabbaṃ diṭṭhaṃ na bhāsitabbanti vadāmi; nāhaṃ, brāhmaṇa, sabbaṃ sutaṃ bhāsitabbanti vadāmi; na panāhaṃ, brāhmaṇa, sabbaṃ sutaṃ na bhāsitabbanti vadāmi; nāhaṃ, brāhmaṇa, sabbaṃ mutaṃ bhāsitabbanti vadāmi; na panāhaṃ, brāhmaṇa, sabbaṃ mutaṃ na bhāsitabbanti vadāmi; nāhaṃ, brāhmaṇa, sabbaṃ viññātaṃ bhāsitabbanti vadāmi; na panāhaṃ, brāhmaṇa, sabbaṃ viññātaṃ na bhāsitabbanti vadāmi. &lt;/div&gt;&lt;/div&gt;&lt;div class="q" id="p_15A4_1111"&gt; &lt;div class="p"&gt;&lt;span class="pN"&gt;1111&lt;/span&gt;Yañhi, brāhmaṇa, diṭṭhaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ diṭṭhaṃ na bhāsitabbanti vadāmi. Yañca khvassa, brāhmaṇa, diṭṭhaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ diṭṭhaṃ bhāsitabbanti vadāmi. &lt;/div&gt;&lt;/div&gt;&lt;div class="q" id="p_15A4_1112"&gt; &lt;div class="p"&gt;&lt;span class="pN"&gt;1112&lt;/span&gt;Yañhi, brāhmaṇa, sutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ sutaṃ na bhāsitabbanti vadāmi. Yañca khvassa, brāhmaṇa, sutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ sutaṃ bhāsitabbanti vadāmi. &lt;/div&gt;&lt;/div&gt;&lt;div class="q" id="p_15A4_1113"&gt; &lt;div class="p"&gt;&lt;span class="pN"&gt;1113&lt;/span&gt;Yañhi, brāhmaṇa, mutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ mutaṃ na bhāsitabbanti vadāmi. Yañca khvassa, brāhmaṇa, mutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ mutaṃ bhāsitabbanti vadāmi. &lt;/div&gt;&lt;/div&gt;&lt;div class="q" id="p_15A4_1114"&gt; &lt;div class="p"&gt;&lt;span class="pN"&gt;1114&lt;/span&gt;Yañhi, brāhmaṇa, viññātaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ viññātaṃ na bhāsitabbanti vadāmi. Yañca khvassa, brāhmaṇa, viññātaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ viññātaṃ bhāsitabbanti vadāmī”ti. &lt;/div&gt;&lt;/div&gt;&lt;div class="q" id="p_15A4_1115"&gt; &lt;div class="p"&gt;&lt;span class="pN"&gt;1115&lt;/span&gt;Atha kho vassakāro brāhmaṇo magadhamahāmatto bhagavato bhāsitaṃ abhinanditvā anumoditvā uṭṭhāyāsanā pakkāmīti. &lt;/div&gt;&lt;/div&gt;&lt;div class="CENTER" id="p_15A4_1116"&gt;&lt;span class="pN"&gt;1116&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275704" title="Go to previous page"&gt;&amp;lt;&amp;lt; 4.4.2 Pāṭibhogasutta&lt;/a&gt;&lt;a href="javascript:void(0)" onclick="upP()" id="upL" name="273130" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275706" title="Go to next page"&gt;4.4.4 Abhayasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
