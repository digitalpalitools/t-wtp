<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.3"&gt;1.4.3 Pattavagga&lt;/a&gt;&lt;/div&gt;&lt;div class="i"&gt;1.4.3.10 Pariṇatasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Pariṇatasikkhāpada&lt;/div&gt;&lt;div class="q" id="p_1V_2421"&gt;&lt;div class="divNumber"&gt;657.&lt;/div&gt;&lt;div class="p"&gt;&lt;span class="pN"&gt;2421&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—  “bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṃsu; upasaṅkamitvā taṃ pūgaṃ etadavocuṃ—  “dethāvuso, amhākaṃ imāni cīvarānī”ti. “Na mayaṃ, bhante, dassāma. Amhākaṃ saṃghassa anuvassaṃ sacīvarabhikkhā paññattā”ti. “Bahū, āvuso, saṃghassa dāyakā, bahū saṃghassa bhattā. Mayaṃ tumhe nissāya tumhe sampassantā idha viharāma. Tumhe ce amhākaṃ na dassatha, atha ko carahi amhākaṃ dassati? Dethāvuso, amhākaṃ imāni cīvarānī”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi. Ye te bhikkhū jānanti saṃghassa sacīvarabhattaṃ paṭiyattaṃ, na ca jānanti chabbaggiyānaṃ bhikkhūnaṃ dinnanti, te evamāhaṃsu—  “oṇojethāvuso, saṃghassa cīvaran”ti. “Natthi, bhante. Yathāpaṭiyattaṃ cīvaraṃ ayyā chabbaggiyā attano pariṇāmesun”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ attano pariṇāmessantī”ti.&lt;/div&gt;&lt;/div&gt;&lt;div class="q" id="p_1V_2422"&gt;&lt;div class="p"&gt;&lt;span class="pN"&gt;2422&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ attano pariṇāmethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ attano pariṇāmessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_2423"&gt;&lt;div class="divNumber"&gt;658.&lt;/div&gt;&lt;div class="p"&gt;&lt;span class="pN"&gt;2423&lt;/span&gt;&lt;span class="bold"&gt;“Yo pana bhikkhu jānaṃ saṃghikaṃ lābhaṃ pariṇataṃ attano pariṇāmeyya, nissaggiyaṃ pācittiyan”&lt;/span&gt;ti. (&lt;span class="italic"&gt;30&lt;/span&gt;:&lt;span class="bold"&gt;49&lt;/span&gt;)&lt;/div&gt;&lt;/div&gt;&lt;div class="q" id="p_1V_2424"&gt;&lt;div class="divNumber"&gt;659.&lt;/div&gt;&lt;div class="p"&gt;&lt;span class="pN"&gt;2424&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_1V_2425"&gt;&lt;div class="p"&gt;&lt;span class="pN"&gt;2425&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti aññe vā tassa ārocenti so vā āroceti.&lt;/div&gt;&lt;/div&gt;&lt;div class="q" id="p_1V_2426"&gt;&lt;div class="p"&gt;&lt;span class="pN"&gt;2426&lt;/span&gt;&lt;span class="bold"&gt;Saṃghikaṃ&lt;/span&gt; nāma saṃghassa dinnaṃ hoti pariccattaṃ.&lt;/div&gt;&lt;/div&gt;&lt;div class="q" id="p_1V_2427"&gt;&lt;div class="p"&gt;&lt;span class="pN"&gt;2427&lt;/span&gt;&lt;span class="bold"&gt;Lābho&lt;/span&gt; nāma cīvarapiṇḍapātasenāsanagilānappaccayabhesajjaparikkhārā. Antamaso cuṇṇapiṇḍopi, dantakaṭṭhampi, dasikasuttampi.&lt;/div&gt;&lt;/div&gt;&lt;div class="q" id="p_1V_2428"&gt;&lt;div class="p"&gt;&lt;span class="pN"&gt;2428&lt;/span&gt;&lt;span class="bold"&gt;Pariṇataṃ&lt;/span&gt; nāma dassāma karissāmāti vācā bhinnā hoti.&lt;/div&gt;&lt;/div&gt;&lt;div class="q" id="p_1V_2429"&gt;&lt;div class="p"&gt;&lt;span class="pN"&gt;2429&lt;/span&gt;Attano pariṇāmeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, jānaṃ saṃghikaṃ lābhaṃ pariṇataṃ attano pariṇāmitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_2430"&gt;&lt;div class="divNumber"&gt;660.&lt;/div&gt;&lt;div class="p"&gt;&lt;span class="pN"&gt;2430&lt;/span&gt;Pariṇate pariṇatasaññī attano pariṇāmeti, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2431"&gt;&lt;div class="p"&gt;&lt;span class="pN"&gt;2431&lt;/span&gt;Pariṇate vematiko attano pariṇāmeti, āpatti dukkaṭassa. Pariṇate apariṇatasaññī attano pariṇāmeti, anāpatti. Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa. Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.&lt;/div&gt;&lt;/div&gt;&lt;div class="q" id="p_1V_2432"&gt;&lt;div class="divNumber"&gt;661.&lt;/div&gt;&lt;div class="p"&gt;&lt;span class="pN"&gt;2432&lt;/span&gt;Anāpatti—  kattha demāti pucchiyamāno yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethāti bhaṇati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_2433"&gt;&lt;span class="pN"&gt;2433&lt;/span&gt;Pariṇatasikkhāpadaṃ niṭṭhitaṃ dasamaṃ.&lt;br /&gt;Pattavaggo tatiyo.&lt;/div&gt;&lt;div class="SUMMARY" id="p_1V_2434"&gt;&lt;span class="pN"&gt;2434&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_1V_2435"&gt;&lt;div class="p"&gt;&lt;table class="singleColumn"&gt;	&lt;tbody&gt;		&lt;tr&gt;			&lt;td&gt;			&lt;div class="pN"&gt;			2435			&lt;/div&gt;			&lt;div class="G"&gt;			Dve ca pattāni bhesajjaṃ,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			vassikā dānapañcamaṃ;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Sāmaṃ vāyāpanacceko,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			sāsaṅkaṃ saṃghikena cāti.			&lt;/div&gt;			&lt;/td&gt;		&lt;/tr&gt;	&lt;/tbody&gt;&lt;/table&gt;&lt;/div&gt;&lt;/div&gt;&lt;div class="q" id="p_1V_2436"&gt;&lt;div class="divNumber"&gt;662.&lt;/div&gt;&lt;div class="p"&gt;&lt;span class="pN"&gt;2436&lt;/span&gt;“Uddiṭṭhā kho, āyasmanto, tiṃsa nissaggiyā pācittiyā dhammā. Tatthāyasmante pucchāmi—  ‘kaccittha parisuddhā’? Dutiyampi pucchāmi—  ‘kaccittha parisuddhā’? Tatiyampi pucchāmi—  ‘kaccittha parisuddhā’? Parisuddhetthāyasmanto, tasmā tuṇhī, evametaṃ dhārayāmī”ti.&lt;/div&gt;&lt;/div&gt;&lt;div class="ENDH3" id="p_1V_2437"&gt;&lt;span class="pN"&gt;2437&lt;/span&gt;Nissaggiyakaṇḍaṃ niṭṭhitaṃ.&lt;/div&gt;&lt;div class="ENDBOOK" id="p_1V_2438"&gt;&lt;span class="pN"&gt;2438&lt;/span&gt;Pārājikapāḷi niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276438" title="Go to previous page"&gt;&amp;lt;&amp;lt; 1.4.3.9 Sāsaṅkasikkhāpada&lt;/a&gt;&lt;a href="javascript:void(0)" onclick="upP()" id="upL" name="273229" title="Go to parent page"&gt;up&lt;/a&gt;&lt;/div&gt;&lt;/div&gt;</data>
</xml>
