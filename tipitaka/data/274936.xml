<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/11"&gt;11 Sotāpattisaṃyutta&lt;/a&gt; » &lt;a href="/tipitaka/14S5/11/11.3"&gt;11.3 Saraṇānivagga&lt;/a&gt;&lt;/div&gt;&lt;div class="i"&gt;11.3.10 Nandakalicchavisutta&lt;/div&gt;&lt;div class=h&gt;Sotāpattisaṃyutta&lt;/div&gt;&lt;div class=h&gt;Saraṇānivagga&lt;/div&gt;&lt;div class=h&gt;Nandakalicchavisutta&lt;/div&gt;&lt;div class="q" id="p_14S5_1988"&gt; &lt;div class="divNumber"&gt;1026.&lt;/div&gt; &lt;div class="p"&gt;&lt;span class="pN"&gt;1988&lt;/span&gt;Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho nandako licchavimahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho nandakaṃ licchavimahāmattaṃ bhagavā etadavoca—  &lt;/div&gt;&lt;/div&gt;&lt;div class="q" id="p_14S5_1989"&gt; &lt;div class="p"&gt;&lt;span class="pN"&gt;1989&lt;/span&gt;“Catūhi kho, nandaka, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. Katamehi catūhi? Idha, nandaka, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṃ buddho bhagavāti. Dhamme…pe…  saṃghe…pe…  ariyakantehi sīlehi samannāgato hoti akhaṇḍehi…pe…  samādhisaṃvattanikehi. Imehi kho, nandaka, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. &lt;/div&gt;&lt;/div&gt;&lt;div class="q" id="p_14S5_1990"&gt; &lt;div class="p"&gt;&lt;span class="pN"&gt;1990&lt;/span&gt;Imehi ca pana, nandaka, catūhi dhammehi samannāgato ariyasāvako āyunā saṃyutto hoti dibbenapi mānusenapi; vaṇṇena saṃyutto hoti dibbenapi mānusenapi; sukhena saṃyutto hoti dibbenapi mānusenapi; yasena saṃyutto hoti dibbenapi mānusenapi; ādhipateyyena saṃyutto hoti dibbenapi mānusenapi. Taṃ kho panāhaṃ, nandaka, nāññassa samaṇassa vā brāhmaṇassa vā sutvā vadāmi. Api ca yadeva mayā sāmaṃ ñātaṃ sāmaṃ diṭṭhaṃ sāmaṃ viditaṃ, tadevāhaṃ vadāmī”ti. &lt;/div&gt;&lt;/div&gt;&lt;div class="q" id="p_14S5_1991"&gt; &lt;div class="p"&gt;&lt;span class="pN"&gt;1991&lt;/span&gt;Evaṃ vutte, aññataro puriso nandakaṃ licchavimahāmattaṃ etadavoca—  “nahānakālo, bhante”ti. “Alaṃ dāni, bhaṇe, etena bāhirena nahānena. Alamidaṃ ajjhattaṃ nahānaṃ bhavissati, yadidaṃ—  bhagavati pasādo”ti. &lt;/div&gt;&lt;/div&gt;&lt;div class="CENTER" id="p_14S5_1992"&gt;&lt;span class="pN"&gt;1992&lt;/span&gt;Dasamaṃ.&lt;/div&gt;&lt;div class="CENTER" id="p_14S5_1993"&gt;&lt;span class="pN"&gt;1993&lt;/span&gt;Saraṇānivaggo tatiyo.&lt;/div&gt;&lt;div class="SUMMARY" id="p_14S5_1994"&gt;&lt;span class="pN"&gt;1994&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_14S5_1995"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1995&lt;/div&gt; &lt;div class="G"&gt;Mahānāmena dve vuttā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;godhā ca saraṇā duve;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Duve anāthapiṇḍikā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;duve verabhayena ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Licchavī dasamo vutto,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vaggo tena pavuccatīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274935" title="Go to previous page"&gt;&amp;lt;&amp;lt; 11.3.9 Dutiyabhayaverūpasantasutta&lt;/a&gt;&lt;a href="javascript:void(0)" onclick="upP()" id="upL" name="272874" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272875" title="Go to next page"&gt;11.4 Puññābhisandavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
