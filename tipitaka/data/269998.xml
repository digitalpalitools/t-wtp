<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/9"&gt;9 Iddhipādavibhaṅga&lt;/a&gt; » &lt;a href="/tipitaka/30Vbh/9/9.1"&gt;9.1 Suttantabhājanīya&lt;/a&gt;&lt;/div&gt;&lt;div class="i"&gt;9.1.4 Vīmaṃsiddhipāda&lt;/div&gt;&lt;div class=h&gt;Iddhipādavibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class=h&gt;Vīmaṃsiddhipāda&lt;/div&gt;&lt;div class="q" id="p_30Vbh_1482"&gt; &lt;div class="divNumber"&gt;441.&lt;/div&gt; &lt;div class="p"&gt;&lt;span class="pN"&gt;1482&lt;/span&gt;Kathañca bhikkhu vīmaṃsāsamādhipadhānasaṅkhārasamannāgataṃ iddhipādaṃ bhāveti? Vīmaṃsañce bhikkhu adhipatiṃ karitvā labhati samādhiṃ labhati cittassekaggataṃ—  ayaṃ vuccati “vīmaṃsāsamādhi”. So anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya…pe…  anuppannānaṃ kusalānaṃ dhammānaṃ uppādāya…pe…  uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Ime vuccanti “padhānasaṅkhārā”. Iti ayañca vīmaṃsāsamādhi, ime ca padhānasaṅkhārā; tadekajjhaṃ abhisaññūhitvā abhisaṅkhipitvā vīmaṃsāsamādhipadhānasaṅkhārotveva saṅkhyaṃ gacchati. &lt;/div&gt;&lt;/div&gt;&lt;div class="q" id="p_30Vbh_1483"&gt; &lt;div class="divNumber"&gt;442.&lt;/div&gt; &lt;div class="p"&gt;&lt;span class="pN"&gt;1483&lt;/span&gt;Tattha katamā vīmaṃsā? Yā paññā pajānanā…pe…  amoho dhammavicayo sammādiṭṭhi—  ayaṃ vuccati “vīmaṃsā”. &lt;/div&gt;&lt;/div&gt;&lt;div class="q" id="p_30Vbh_1484"&gt; &lt;div class="p"&gt;&lt;span class="pN"&gt;1484&lt;/span&gt;Tattha katamo samādhi? Yā cittassa ṭhiti saṇṭhiti…pe…  sammāsamādhi—  ayaṃ vuccati “samādhi”. &lt;/div&gt;&lt;/div&gt;&lt;div class="q" id="p_30Vbh_1485"&gt; &lt;div class="p"&gt;&lt;span class="pN"&gt;1485&lt;/span&gt;Tattha katamo padhānasaṅkhāro? Yo cetasiko vīriyārambho…pe…  sammāvāyāmo—  ayaṃ vuccati “padhānasaṅkhāro”. Iti imāya ca vīmaṃsāya, iminā ca samādhinā, iminā ca padhānasaṅkhārena upeto hoti…pe…  samannāgato. Tena vuccati “vīmaṃsāsamādhipadhānasaṅkhārasamannāgato”ti. &lt;/div&gt;&lt;/div&gt;&lt;div class="q" id="p_30Vbh_1486"&gt; &lt;div class="divNumber"&gt;443.&lt;/div&gt; &lt;div class="p"&gt;&lt;span class="pN"&gt;1486&lt;/span&gt;“Iddhī”ti. Yā tesaṃ dhammānaṃ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. &lt;/div&gt;&lt;/div&gt;&lt;div class="q" id="p_30Vbh_1487"&gt; &lt;div class="p"&gt;&lt;span class="pN"&gt;1487&lt;/span&gt;“Iddhipādo”ti. Tathābhūtassa vedanākkhandho, saññākkhandho, saṅkhārakkhandho, viññāṇakkhandho. &lt;/div&gt;&lt;/div&gt;&lt;div class="q" id="p_30Vbh_1488"&gt; &lt;div class="p"&gt;&lt;span class="pN"&gt;1488&lt;/span&gt;“Iddhipādaṃ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṃ bhāvetī”ti. &lt;/div&gt;&lt;/div&gt;&lt;div class="CENTER" id="p_30Vbh_1489"&gt;&lt;span class="pN"&gt;1489&lt;/span&gt;Suttantabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269997" title="Go to previous page"&gt;&amp;lt;&amp;lt; 9.1.3 Cittiddhipāda&lt;/a&gt;&lt;a href="javascript:void(0)" onclick="upP()" id="upL" name="267920" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267921" title="Go to next page"&gt;9.2 Abhidhammabhājanīya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
