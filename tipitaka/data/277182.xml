<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S4"&gt;13S4 Saḷāyatanavaggasaṃyuttapāḷi&lt;/a&gt; » &lt;a href="/tipitaka/13S4/1"&gt;1 Saḷāyatanasaṃyutta&lt;/a&gt; » &lt;a href="/tipitaka/13S4/1/1.2"&gt;1.2 Dutiyapaṇṇāsaka&lt;/a&gt; » &lt;a href="/tipitaka/13S4/1/1.2/1.2.5"&gt;1.2.5 Saḷavagga&lt;/a&gt;&lt;/div&gt;&lt;div class="i"&gt;1.2.5.10 Udakasutta&lt;/div&gt;&lt;div class=h&gt;Saḷāyatanasaṃyutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Saḷavagga&lt;/div&gt;&lt;div class=h&gt;Udakasutta&lt;/div&gt;&lt;div class="q" id="p_13S4_538"&gt; &lt;div class="divNumber"&gt;103.&lt;/div&gt; &lt;div class="p"&gt;&lt;span class="pN"&gt;538&lt;/span&gt;“Udako sudaṃ, bhikkhave, rāmaputto evaṃ vācaṃ bhāsati—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṃyeva gaṇḍamūlaṃ palikhataṃ me ‘gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. &lt;/div&gt;&lt;/div&gt;&lt;div class="q" id="p_13S4_539"&gt; &lt;div class="p"&gt;&lt;span class="pN"&gt;539&lt;/span&gt;Kathañca, bhikkhave, vedagū hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti; evaṃ kho, bhikkhave, bhikkhu vedagū hoti. &lt;/div&gt;&lt;/div&gt;&lt;div class="q" id="p_13S4_540"&gt; &lt;div class="p"&gt;&lt;span class="pN"&gt;540&lt;/span&gt;Kathañca, bhikkhave, bhikkhu sabbajī hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti; evaṃ kho, bhikkhave, bhikkhu sabbajī hoti. &lt;/div&gt;&lt;/div&gt;&lt;div class="q" id="p_13S4_541"&gt; &lt;div class="p"&gt;&lt;span class="pN"&gt;541&lt;/span&gt;Kathañca, bhikkhave, bhikkhuno apalikhataṃ gaṇḍamūlaṃ palikhataṃ hoti? Gaṇḍoti kho, bhikkhave, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. Gaṇḍamūlanti kho, bhikkhave, taṇhāyetaṃ adhivacanaṃ. Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṃkatā āyatiṃ anuppādadhammā; evaṃ kho, bhikkhave, bhikkhuno apalikhataṃ gaṇḍamūlaṃ palikhataṃ hoti. &lt;/div&gt;&lt;/div&gt;&lt;div class="q" id="p_13S4_542"&gt; &lt;div class="p"&gt;&lt;span class="pN"&gt;542&lt;/span&gt;Udako sudaṃ, bhikkhave, rāmaputto evaṃ vācaṃ bhāsati—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apalikhataṃyeva gaṇḍamūlaṃ ‘palikhataṃ me gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya—  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’”ti. &lt;/div&gt;&lt;/div&gt;&lt;div class="CENTER" id="p_13S4_543"&gt;&lt;span class="pN"&gt;543&lt;/span&gt;Dasamaṃ.&lt;/div&gt;&lt;div class="CENTER" id="p_13S4_544"&gt;&lt;span class="pN"&gt;544&lt;/span&gt;Saḷavaggo pañcamo.&lt;/div&gt;&lt;div class="SUMMARY" id="p_13S4_545"&gt;&lt;span class="pN"&gt;545&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_13S4_546"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;546&lt;/div&gt; &lt;div class="G"&gt;Dve saṅgayhā parihānaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pamādavihārī ca saṃvaro;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Samādhi paṭisallānaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dve natumhākena uddakoti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_13S4_547"&gt;&lt;span class="pN"&gt;547&lt;/span&gt;Saḷāyatanavagge dutiyapaṇṇāsako samatto.&lt;/div&gt;&lt;div class="SUMMARY" id="p_13S4_548"&gt;&lt;span class="pN"&gt;548&lt;/span&gt;&lt;span class="firstLetter"&gt;T&lt;/span&gt;assa &lt;span class="firstLetter"&gt;v&lt;/span&gt;agguddānaṃ&lt;/div&gt;&lt;div class="q" id="p_13S4_549"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;549&lt;/div&gt; &lt;div class="G"&gt;Avijjā migajālañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Gilānaṃ channaṃ catutthakaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Saḷavaggena paññāsaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dutiyo paṇṇāsako ayanti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_13S4_550"&gt;&lt;span class="pN"&gt;550&lt;/span&gt;Paṭhamasatakaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="277181" title="Go to previous page"&gt;&amp;lt;&amp;lt; 1.2.5.9 Dutiyanatumhākasutta&lt;/a&gt;&lt;a href="javascript:void(0)" onclick="upP()" id="upL" name="274334" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272765" title="Go to next page"&gt;1.3 Tatiyapaṇṇāsaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
