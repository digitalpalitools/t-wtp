<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.1"&gt;1.4.1 Cīvaravagga&lt;/a&gt;&lt;/div&gt;&lt;div class="i"&gt;1.4.1.2 Udosita(dutiyakathina)sikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Cīvaravagga&lt;/div&gt;&lt;div class=h&gt;Udosita(dutiyakathina)sikkhāpada&lt;/div&gt;&lt;div class="q" id="p_1V_1883"&gt;&lt;div class="divNumber"&gt;471.&lt;/div&gt;&lt;div class="p"&gt;&lt;span class="pN"&gt;1883&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamanti. Tāni cīvarāni ciraṃ nikkhittāni kaṇṇakitāni honti. Tāni bhikkhū otāpenti. Addasā kho āyasmā ānando senāsanacārikaṃ āhiṇḍanto te bhikkhū tāni cīvarāni otāpente. Disvāna yena te bhikkhū tenupasaṅkami; upasaṅkamitvā te bhikkhū etadavoca—  “kassimāni, āvuso, cīvarāni kaṇṇakitānī”ti? Atha kho te bhikkhū āyasmato ānandassa etamatthaṃ ārocesuṃ. Āyasmā ānando ujjhāyati khiyyati vipāceti—  “kathañhi nāma bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamissantī”ti.&lt;/div&gt;&lt;/div&gt;&lt;div class="q" id="p_1V_1884"&gt;&lt;div class="p"&gt;&lt;span class="pN"&gt;1884&lt;/span&gt;Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi…pe…  “saccaṃ kira, bhikkhave, bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_1885"&gt;&lt;div class="divNumber"&gt;472.&lt;/div&gt;&lt;div class="p"&gt;&lt;span class="pN"&gt;1885&lt;/span&gt;&lt;span class="bold"&gt;“Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, nissaggiyaṃ pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_1V_1886"&gt;&lt;div class="p"&gt;&lt;span class="pN"&gt;1886&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_1V_1887"&gt;&lt;div class="divNumber"&gt;473.&lt;/div&gt;&lt;div class="p"&gt;&lt;span class="pN"&gt;1887&lt;/span&gt;Tena kho pana samayena aññataro bhikkhu kosambiyaṃ gilāno hoti. Ñātakā tassa bhikkhuno santike dūtaṃ pāhesuṃ—  “āgacchatu bhadanto, mayaṃ, upaṭṭhahissāmā”ti. Bhikkhūpi evamāhaṃsu—  “gacchāvuso, ñātakā taṃ upaṭṭhahissantī”ti. So evamāha—  “bhagavatāvuso, sikkhāpadaṃ paññattaṃ—  ‘na ticīvarena vippavasitabban’ti. Ahañcamhi gilāno. Na sakkomi ticīvaraṃ ādāya pakkamituṃ. Nāhaṃ gamissāmī”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānassa bhikkhuno ticīvarena avippavāsasammutiṃ dātuṃ. Evañca pana, bhikkhave, dātabbā. Tena gilānena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—  ‘ahaṃ, bhante, gilāno. Na sakkomi ticīvaraṃ ādāya pakkamituṃ. Sohaṃ, bhante, saṃghaṃ ticīvarena avippavāsasammutiṃ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṃgho ñāpetabbo— &lt;/div&gt;&lt;/div&gt;&lt;div class="q" id="p_1V_1888"&gt;&lt;div class="divNumber"&gt;474.&lt;/div&gt;&lt;div class="p"&gt;&lt;span class="pN"&gt;1888&lt;/span&gt;‘Suṇātu me, bhante, saṃgho. Ayaṃ itthannāmo bhikkhu gilāno. Na sakkoti ticīvaraṃ ādāya pakkamituṃ. So saṃghaṃ ticīvarena avippavāsasammutiṃ yācati. Yadi saṃghassa pattakallaṃ, saṃgho itthannāmassa bhikkhuno ticīvarena avippavāsasammutiṃ dadeyya. Esā ñatti.&lt;/div&gt;&lt;/div&gt;&lt;div class="q" id="p_1V_1889"&gt;&lt;div class="p"&gt;&lt;span class="pN"&gt;1889&lt;/span&gt;Suṇātu me, bhante, saṃgho. Ayaṃ itthannāmo bhikkhu gilāno. Na sakkoti ticīvaraṃ ādāya pakkamituṃ. So saṃghaṃ ticīvarena avippavāsasammutiṃ yācati. Saṃgho itthannāmassa bhikkhuno ticīvarena avippavāsasammutiṃ deti. Yassāyasmato khamati itthannāmassa bhikkhuno ticīvarena avippavāsasammutiyā dānaṃ, so tuṇhassa; yassa nakkhamati, so bhāseyya.&lt;/div&gt;&lt;/div&gt;&lt;div class="q" id="p_1V_1890"&gt;&lt;div class="p"&gt;&lt;span class="pN"&gt;1890&lt;/span&gt;Dinnā saṃghena itthannāmassa bhikkhuno ticīvarena avippavāsasammuti. Khamati saṃghassa, tasmā tuṇhī, evametaṃ dhārayāmī’ti.&lt;/div&gt;&lt;/div&gt;&lt;div class="q" id="p_1V_1891"&gt;&lt;div class="p"&gt;&lt;span class="pN"&gt;1891&lt;/span&gt;Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_1892"&gt;&lt;div class="divNumber"&gt;475.&lt;/div&gt;&lt;div class="p"&gt;&lt;span class="pN"&gt;1892&lt;/span&gt;&lt;span class="bold"&gt;“Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra bhikkhusammutiyā, nissaggiyaṃ pācittiyan”&lt;/span&gt;ti. (&lt;span class="italic"&gt;2&lt;/span&gt;:&lt;span class="bold"&gt;21&lt;/span&gt;)&lt;/div&gt;&lt;/div&gt;&lt;div class="q" id="p_1V_1893"&gt;&lt;div class="divNumber"&gt;476.&lt;/div&gt;&lt;div class="p"&gt;&lt;span class="pN"&gt;1893&lt;/span&gt;&lt;span class="bold"&gt;Niṭṭhitacīvarasmin&lt;/span&gt;ti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.&lt;/div&gt;&lt;/div&gt;&lt;div class="q" id="p_1V_1894"&gt;&lt;div class="p"&gt;&lt;span class="pN"&gt;1894&lt;/span&gt;&lt;span class="bold"&gt;Ubbhatasmiṃ kathine&lt;/span&gt;ti aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.&lt;/div&gt;&lt;/div&gt;&lt;div class="q" id="p_1V_1895"&gt;&lt;div class="p"&gt;&lt;span class="pN"&gt;1895&lt;/span&gt;&lt;span class="bold"&gt;Ekarattampi ce bhikkhu ticīvarena vippavaseyyā&lt;/span&gt;ti saṅghāṭiyā vā uttarāsaṅgena vā antaravāsakena vā.&lt;/div&gt;&lt;/div&gt;&lt;div class="q" id="p_1V_1896"&gt;&lt;div class="p"&gt;&lt;span class="pN"&gt;1896&lt;/span&gt;&lt;span class="bold"&gt;Aññatra bhikkhusammutiyā&lt;/span&gt;ti ṭhapetvā bhikkhusammutiṃ.&lt;/div&gt;&lt;/div&gt;&lt;div class="q" id="p_1V_1897"&gt;&lt;div class="p"&gt;&lt;span class="pN"&gt;1897&lt;/span&gt;&lt;span class="bold"&gt;Nissaggiyaṃ hotī&lt;/span&gt;ti saha aruṇuggamanā nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, cīvaraṃ rattivippavutthaṃ aññatra bhikkhusammutiyā nissaggiyaṃ, imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_1898"&gt;&lt;div class="divNumber"&gt;477.&lt;/div&gt;&lt;div class="p"&gt;&lt;span class="pN"&gt;1898&lt;/span&gt;Gāmo ekūpacāro nānūpacāro. Nivesanaṃ ekūpacāraṃ nānūpacāraṃ. Udosito ekūpacāro nānūpacāro. Aṭṭo ekūpacāro nānūpacāro. Māḷo ekūpacāro nānūpacāro. Pāsādo ekūpacāro nānūpacāro. Hammiyaṃ ekūpacāraṃ nānūpacāraṃ. Nāvā ekūpacārā nānūpacārā. Sattho ekūpacāro nānūpacāro. Khettaṃ ekūpacāraṃ nānūpacāraṃ. Dhaññakaraṇaṃ ekūpacāraṃ nānūpacāraṃ. Ārāmo ekūpacāro nānūpacāro. Vihāro ekūpacāro nānūpacāro. Rukkhamūlaṃ ekūpacāraṃ nānūpacāraṃ. Ajjhokāso ekūpacāro nānūpacāro.&lt;/div&gt;&lt;/div&gt;&lt;div class="q" id="p_1V_1899"&gt;&lt;div class="divNumber"&gt;478.&lt;/div&gt;&lt;div class="p"&gt;&lt;span class="pN"&gt;1899&lt;/span&gt;&lt;span class="bold"&gt;Gāmo ekūpacāro&lt;/span&gt; nāma ekakulassa gāmo hoti parikkhitto ca. Antogāme cīvaraṃ nikkhipitvā antogāme vatthabbaṃ. Aparikkhitto hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1900"&gt;&lt;div class="divNumber"&gt;479.&lt;/div&gt;&lt;div class="p"&gt;&lt;span class="pN"&gt;1900&lt;/span&gt;Nānākulassa gāmo hoti parikkhitto ca. Yasmiṃ ghare cīvaraṃ nikkhittaṃ hoti tasmiṃ ghare vatthabbaṃ sabhāye vā dvāramūle vā, hatthapāsā vā na vijahitabbaṃ. Sabhāyaṃ gacchantena hatthapāse cīvaraṃ nikkhipitvā sabhāye vā vatthabbaṃ dvāramūle vā, hatthapāsā vā na vijahitabbaṃ. Sabhāye cīvaraṃ nikkhipitvā sabhāye vā vatthabbaṃ dvāramūle vā, hatthapāsā vā na vijahitabbaṃ. Aparikkhitto hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1901"&gt;&lt;div class="divNumber"&gt;480.&lt;/div&gt;&lt;div class="p"&gt;&lt;span class="pN"&gt;1901&lt;/span&gt;Ekakulassa nivesanaṃ hoti parikkhittañca, nānāgabbhā nānāovarakā. Antonivesane cīvaraṃ nikkhipitvā antonivesane vatthabbaṃ. Aparikkhittaṃ hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1902"&gt;&lt;div class="divNumber"&gt;481.&lt;/div&gt;&lt;div class="p"&gt;&lt;span class="pN"&gt;1902&lt;/span&gt;Nānākulassa nivesanaṃ hoti parikkhittañca, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ. Aparikkhittaṃ hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1903"&gt;&lt;div class="divNumber"&gt;482.&lt;/div&gt;&lt;div class="p"&gt;&lt;span class="pN"&gt;1903&lt;/span&gt;Ekakulassa udosito hoti parikkhitto ca, nānāgabbhā nānāovarakā. Antoudosite cīvaraṃ nikkhipitvā antoudosite vatthabbaṃ. Aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1904"&gt;&lt;div class="divNumber"&gt;483.&lt;/div&gt;&lt;div class="p"&gt;&lt;span class="pN"&gt;1904&lt;/span&gt;Nānākulassa udosito hoti parikkhitto ca, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ. Aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1905"&gt;&lt;div class="divNumber"&gt;484.&lt;/div&gt;&lt;div class="p"&gt;&lt;span class="pN"&gt;1905&lt;/span&gt;Ekakulassa aṭṭo hoti, antoaṭṭe cīvaraṃ nikkhipitvā antoaṭṭe vatthabbaṃ. Nānākulassa aṭṭo hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1906"&gt;&lt;div class="divNumber"&gt;485.&lt;/div&gt;&lt;div class="p"&gt;&lt;span class="pN"&gt;1906&lt;/span&gt;Ekakulassa māḷo hoti, antomāḷe cīvaraṃ nikkhipitvā antomāḷe vatthabbaṃ. Nānākulassa māḷo hoti nānāgabbhā nānāovarakā, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1907"&gt;&lt;div class="divNumber"&gt;486.&lt;/div&gt;&lt;div class="p"&gt;&lt;span class="pN"&gt;1907&lt;/span&gt;Ekakulassa pāsādo hoti, antopāsāde cīvaraṃ nikkhipitvā antopāsāde vatthabbaṃ. Nānākulassa pāsādo hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1908"&gt;&lt;div class="divNumber"&gt;487.&lt;/div&gt;&lt;div class="p"&gt;&lt;span class="pN"&gt;1908&lt;/span&gt;Ekakulassa hammiyaṃ hoti. Antohammiye cīvaraṃ nikkhipitvā antohammiye vatthabbaṃ. Nānākulassa hammiyaṃ hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1909"&gt;&lt;div class="divNumber"&gt;488.&lt;/div&gt;&lt;div class="p"&gt;&lt;span class="pN"&gt;1909&lt;/span&gt;Ekakulassa nāvā hoti. Antonāvāya cīvaraṃ nikkhipitvā antonāvāya vatthabbaṃ. Nānākulassa nāvā hoti nānāgabbhā nānāovarakā. Yasmiṃ ovarake cīvaraṃ nikkhittaṃ hoti tasmiṃ ovarake vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1910"&gt;&lt;div class="divNumber"&gt;489.&lt;/div&gt;&lt;div class="p"&gt;&lt;span class="pN"&gt;1910&lt;/span&gt;Ekakulassa sattho hoti. Satthe cīvaraṃ nikkhipitvā purato vā pacchato vā sattabbhantarā na vijahitabbā, passato abbhantaraṃ na vijahitabbaṃ. Nānākulassa sattho hoti, satthe cīvaraṃ nikkhipitvā hatthapāsā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1911"&gt;&lt;div class="divNumber"&gt;490.&lt;/div&gt;&lt;div class="p"&gt;&lt;span class="pN"&gt;1911&lt;/span&gt;Ekakulassa khettaṃ hoti parikkhittañca. Antokhette cīvaraṃ nikkhipitvā antokhette vatthabbaṃ. Aparikkhittaṃ hoti, hatthapāsā na vijahitabbaṃ. Nānākulassa khettaṃ hoti parikkhittañca. Antokhette cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ. Aparikkhittaṃ hoti, hatthapāsā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1912"&gt;&lt;div class="divNumber"&gt;491.&lt;/div&gt;&lt;div class="p"&gt;&lt;span class="pN"&gt;1912&lt;/span&gt;Ekakulassa dhaññakaraṇaṃ hoti parikkhittañca. Antodhaññakaraṇe cīvaraṃ nikkhipitvā antodhaññakaraṇe vatthabbaṃ. Aparikkhittaṃ hoti, hatthapāsā na vijahitabbaṃ. Nānākulassa dhaññakaraṇaṃ hoti parikkhittañca. Antodhaññakaraṇe cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ. Aparikkhittaṃ hoti, hatthapāsā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1913"&gt;&lt;div class="divNumber"&gt;492.&lt;/div&gt;&lt;div class="p"&gt;&lt;span class="pN"&gt;1913&lt;/span&gt;Ekakulassa ārāmo hoti parikkhitto ca. Antoārāme cīvaraṃ nikkhipitvā antoārāme vatthabbaṃ. Aparikkhitto hoti, hatthapāsā na vijahitabbaṃ. Nānākulassa ārāmo hoti parikkhitto ca. Antoārāme cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ. Aparikkhitto hoti, hatthapāsā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1914"&gt;&lt;div class="divNumber"&gt;493.&lt;/div&gt;&lt;div class="p"&gt;&lt;span class="pN"&gt;1914&lt;/span&gt;Ekakulassa vihāro hoti parikkhitto ca. Antovihāre cīvaraṃ nikkhipitvā antovihāre vatthabbaṃ. Aparikkhitto hoti, yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā na vijahitabbaṃ. Nānākulassa vihāro hoti parikkhitto ca. Yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ dvāramūle vā, hatthapāsā vā na vijahitabbaṃ. Aparikkhitto hoti, yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1915"&gt;&lt;div class="divNumber"&gt;494.&lt;/div&gt;&lt;div class="p"&gt;&lt;span class="pN"&gt;1915&lt;/span&gt;Ekakulassa rukkhamūlaṃ hoti, yaṃ majjhanhike kāle samantā chāyā pharati, antochāyāya cīvaraṃ nikkhipitvā antochāyāya vatthabbaṃ. Nānākulassa rukkhamūlaṃ hoti, hatthapāsā na vijahitabbaṃ.&lt;/div&gt;&lt;/div&gt;&lt;div class="q" id="p_1V_1916"&gt;&lt;div class="p"&gt;&lt;span class="pN"&gt;1916&lt;/span&gt;Ajjhokāso ekūpacāro nāma agāmake araññe samantā sattabbhantarā ekūpacāro, tato paraṃ nānūpacāro.&lt;/div&gt;&lt;/div&gt;&lt;div class="q" id="p_1V_1917"&gt;&lt;div class="divNumber"&gt;495.&lt;/div&gt;&lt;div class="p"&gt;&lt;span class="pN"&gt;1917&lt;/span&gt;Vippavutthe vippavutthasaññī aññatra bhikkhusammutiyā, nissaggiyaṃ pācittiyaṃ. Vippavutthe vematiko, aññatra bhikkhusammutiyā, nissaggiyaṃ pācittiyaṃ. Vippavutthe avippavutthasaññī, aññatra bhikkhusammutiyā, nissaggiyaṃ pācittiyaṃ. Appaccuddhaṭe paccuddhaṭasaññī…pe…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī avilutte viluttasaññī, aññatra bhikkhusammutiyā, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_1918"&gt;&lt;div class="p"&gt;&lt;span class="pN"&gt;1918&lt;/span&gt;Nissaggiyaṃ cīvaraṃ anissajjitvā paribhuñjati, āpatti dukkaṭassa. Avippavutthe vippavutthasaññī, āpatti dukkaṭassa. Avippavutthe vematiko, āpatti dukkaṭassa. Avippavutthe avippavutthasaññī, anāpatti.&lt;/div&gt;&lt;/div&gt;&lt;div class="q" id="p_1V_1919"&gt;&lt;div class="divNumber"&gt;496.&lt;/div&gt;&lt;div class="p"&gt;&lt;span class="pN"&gt;1919&lt;/span&gt;Anāpatti—  antoaruṇe paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, bhikkhusammutiyā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_1920"&gt;&lt;span class="pN"&gt;1920&lt;/span&gt;Udosita(dutiyakathina)sikkhāpadaṃ niṭṭhitaṃ dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276410" title="Go to previous page"&gt;&amp;lt;&amp;lt; 1.4.1.1 Kathinasikkhāpada&lt;/a&gt;&lt;a href="javascript:void(0)" onclick="upP()" id="upL" name="273227" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276412" title="Go to next page"&gt;1.4.1.3 Tatiyakathinasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
