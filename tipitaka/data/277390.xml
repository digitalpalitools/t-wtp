<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/9M"&gt;9M Mūlapaṇṇāsapāḷi&lt;/a&gt; » &lt;a href="/tipitaka/9M/1"&gt;1 Mūlapariyāyavagga&lt;/a&gt; » &lt;a href="/tipitaka/9M/1/1.10"&gt;1.10 Mahāsatipaṭṭhānasutta&lt;/a&gt; » &lt;a href="/tipitaka/9M/1/1.10/1.10.4"&gt;1.10.4 Dhammānupassanā&lt;/a&gt; » &lt;a href="/tipitaka/9M/1/1.10/1.10.4/1.10.4.5"&gt;1.10.4.5 Dhammānupassanāsaccapabba&lt;/a&gt;&lt;/div&gt;&lt;div class="i"&gt;1.10.4.5.2 Samudayasaccaniddesa&lt;/div&gt;&lt;div class=h&gt;Mūlapariyāyavagga&lt;/div&gt;&lt;div class=h&gt;Mahāsatipaṭṭhānasutta&lt;/div&gt;&lt;div class=h&gt;Dhammānupassanā&lt;/div&gt;&lt;div class=h&gt;Dhammānupassanāsaccapabba&lt;/div&gt;&lt;div class=h&gt;Samudayasaccaniddesa&lt;/div&gt;&lt;div class="q" id="p_9M_408"&gt; &lt;div class="divNumber"&gt;133.&lt;/div&gt; &lt;div class="p"&gt;&lt;span class="pN"&gt;408&lt;/span&gt;Katamañca, bhikkhave, dukkhasamudayaṃ ariyasaccaṃ? Yāyaṃ taṇhā ponobbhavikā nandīrāgasahagatā tatratatrābhinandinī. Seyyathidaṃ—  kāmataṇhā bhavataṇhā vibhavataṇhā. &lt;/div&gt;&lt;/div&gt;&lt;div class="q" id="p_9M_409"&gt; &lt;div class="p"&gt;&lt;span class="pN"&gt;409&lt;/span&gt;Sā kho panesā, bhikkhave, taṇhā kattha uppajjamānā uppajjati, kattha nivisamānā nivisati? Yaṃ loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_410"&gt; &lt;div class="p"&gt;&lt;span class="pN"&gt;410&lt;/span&gt;Kiñca loke piyarūpaṃ sātarūpaṃ? Cakkhu loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. Sotaṃ loke…pe…  ghānaṃ loke…  jivhā loke…  kāyo loke…  mano loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_411"&gt; &lt;div class="p"&gt;&lt;span class="pN"&gt;411&lt;/span&gt;Rūpā loke…  saddā loke…  gandhā loke…  rasā loke…  phoṭṭhabbā loke…  dhammā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_412"&gt; &lt;div class="p"&gt;&lt;span class="pN"&gt;412&lt;/span&gt;Cakkhuviññāṇaṃ loke…  sotaviññāṇaṃ loke…  ghānaviññāṇaṃ loke…  jivhāviññāṇaṃ loke…  kāyaviññāṇaṃ loke…  manoviññāṇaṃ loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_413"&gt; &lt;div class="p"&gt;&lt;span class="pN"&gt;413&lt;/span&gt;Cakkhusamphasso loke…  sotasamphasso loke…  ghānasamphasso loke…  jivhāsamphasso loke…  kāyasamphasso loke…  manosamphasso loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_414"&gt; &lt;div class="p"&gt;&lt;span class="pN"&gt;414&lt;/span&gt;Cakkhusamphassajā vedanā loke…  sotasamphassajā vedanā loke…  ghānasamphassajā vedanā loke…  jivhāsamphassajā vedanā loke…  kāyasamphassajā vedanā loke…  manosamphassajā vedanā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_415"&gt; &lt;div class="p"&gt;&lt;span class="pN"&gt;415&lt;/span&gt;Rūpasaññā loke…  saddasaññā loke…  gandhasaññā loke…  rasasaññā loke…  phoṭṭhabbasaññā loke…  dhammasaññā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_416"&gt; &lt;div class="p"&gt;&lt;span class="pN"&gt;416&lt;/span&gt;Rūpasañcetanā loke…  saddasañcetanā loke…  gandhasañcetanā loke…  rasasañcetanā loke…  phoṭṭhabbasañcetanā loke…  dhammasañcetanā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_417"&gt; &lt;div class="p"&gt;&lt;span class="pN"&gt;417&lt;/span&gt;Rūpataṇhā loke…  saddataṇhā loke…  gandhataṇhā loke…  rasataṇhā loke…  phoṭṭhabbataṇhā loke…  dhammataṇhā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_418"&gt; &lt;div class="p"&gt;&lt;span class="pN"&gt;418&lt;/span&gt;Rūpavitakko loke…  saddavitakko loke…  gandhavitakko loke…  rasavitakko loke…  phoṭṭhabbavitakko loke…  dhammavitakko loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. &lt;/div&gt;&lt;/div&gt;&lt;div class="q" id="p_9M_419"&gt; &lt;div class="p"&gt;&lt;span class="pN"&gt;419&lt;/span&gt;Rūpavicāro loke…  saddavicāro loke…  gandhavicāro loke…  rasavicāro loke…  phoṭṭhabbavicāro loke…  dhammavicāro loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati. Idaṃ vuccati, bhikkhave, dukkhasamudayaṃ ariyasaccaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="277389" title="Go to previous page"&gt;&amp;lt;&amp;lt; 1.10.4.5.1 Dukkhasaccaniddesa&lt;/a&gt;&lt;a href="javascript:void(0)" onclick="upP()" id="upL" name="276935" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="277391" title="Go to next page"&gt;1.10.4.5.3 Nirodhasaccaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
