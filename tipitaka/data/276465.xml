<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.3"&gt;1.5.3 Ovādavagga&lt;/a&gt;&lt;/div&gt;&lt;div class="i"&gt;1.5.3.6 Cīvarasibbanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ovādavagga&lt;/div&gt;&lt;div class=h&gt;Cīvarasibbanasikkhāpada&lt;/div&gt;&lt;div class="q" id="p_2V_575"&gt;&lt;div class="divNumber"&gt;175.&lt;/div&gt;&lt;div class="p"&gt;&lt;span class="pN"&gt;575&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī paṭṭo hoti cīvarakammaṃ kātuṃ. Aññatarā bhikkhunī yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—  “sādhu me, bhante, ayyo cīvaraṃ sibbatū”ti. Atha kho āyasmā udāyī tassā bhikkhuniyā cīvaraṃ sibbitvā surattaṃ suparikammakataṃ katvā majjhe paṭibhānacittaṃ vuṭṭhāpetvā saṃharitvā nikkhipi. Atha kho sā bhikkhunī yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—  “kahaṃ taṃ, bhante, cīvaran”ti? “Handa, bhagini, imaṃ cīvaraṃ yathāsaṃhaṭaṃ haritvā nikkhipitvā yadā bhikkhunisaṃgho ovādaṃ āgacchati tadā imaṃ cīvaraṃ pārupitvā bhikkhunisaṃghassa piṭṭhito piṭṭhito āgacchā”ti. Atha kho sā bhikkhunī taṃ cīvaraṃ yathāsaṃhaṭaṃ haritvā nikkhipitvā yadā bhikkhunisaṃgho ovādaṃ āgacchati tadā taṃ cīvaraṃ pārupitvā bhikkhunisaṃghassa piṭṭhito piṭṭhito āgacchati. Manussā ujjhāyanti khiyyanti vipācenti—  “yāva chinnikā imā bhikkhuniyo dhuttikā ahirikāyo, yatra hi nāma cīvare paṭibhānacittaṃ vuṭṭhāpessantī”ti.&lt;/div&gt;&lt;/div&gt;&lt;div class="q" id="p_2V_576"&gt;&lt;div class="p"&gt;&lt;span class="pN"&gt;576&lt;/span&gt;Bhikkhuniyo evamāhaṃsu—  “kassidaṃ kamman”ti? “Ayyassa udāyissā”ti. “Yepi te chinnakā dhuttakā ahirikā tesampi evarūpaṃ na sobheyya, kiṃ pana ayyassa udāyissā”ti. Atha kho tā bhikkhuniyo bhikkhūnaṃ etamatthaṃ ārocesuṃ.&lt;/div&gt;&lt;/div&gt;&lt;div class="q" id="p_2V_577"&gt;&lt;div class="p"&gt;&lt;span class="pN"&gt;577&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī bhikkhuniyā cīvaraṃ sibbissatī”ti…pe…  “saccaṃ kira tvaṃ, udāyi, bhikkhuniyā cīvaraṃ sibbasī”ti? “Saccaṃ, bhagavā”ti. “Ñātikā te, udāyi, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṃ vā appatirūpaṃ vā pāsādikaṃ vā apāsādikaṃ vā. Kathañhi nāma tvaṃ, moghapurisa, aññātikāya bhikkhuniyā cīvaraṃ sibbissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_578"&gt;&lt;div class="divNumber"&gt;176.&lt;/div&gt;&lt;div class="p"&gt;&lt;span class="pN"&gt;578&lt;/span&gt;&lt;span class="bold"&gt;“Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyan”&lt;/span&gt;ti. (&lt;span class="italic"&gt;26&lt;/span&gt;:&lt;span class="bold"&gt;75&lt;/span&gt;)&lt;/div&gt;&lt;/div&gt;&lt;div class="q" id="p_2V_579"&gt;&lt;div class="divNumber"&gt;177.&lt;/div&gt;&lt;div class="p"&gt;&lt;span class="pN"&gt;579&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_580"&gt;&lt;div class="p"&gt;&lt;span class="pN"&gt;580&lt;/span&gt;&lt;span class="bold"&gt;Aññātikā&lt;/span&gt; nāma mātito vā pitito vā yāva sattamā pitāmahayugā asambaddhā.&lt;/div&gt;&lt;/div&gt;&lt;div class="q" id="p_2V_581"&gt;&lt;div class="p"&gt;&lt;span class="pN"&gt;581&lt;/span&gt;&lt;span class="bold"&gt;Bhikkhunī&lt;/span&gt; nāma ubhatosaṃghe upasampannā.&lt;/div&gt;&lt;/div&gt;&lt;div class="q" id="p_2V_582"&gt;&lt;div class="p"&gt;&lt;span class="pN"&gt;582&lt;/span&gt;&lt;span class="bold"&gt;Cīvaraṃ&lt;/span&gt; nāma channaṃ cīvarānaṃ aññataraṃ cīvaraṃ.&lt;/div&gt;&lt;/div&gt;&lt;div class="q" id="p_2V_583"&gt;&lt;div class="p"&gt;&lt;span class="pN"&gt;583&lt;/span&gt;&lt;span class="bold"&gt;Sibbeyyā&lt;/span&gt;ti sayaṃ sibbati ārāpathe ārāpathe āpatti pācittiyassa.&lt;/div&gt;&lt;/div&gt;&lt;div class="q" id="p_2V_584"&gt;&lt;div class="p"&gt;&lt;span class="pN"&gt;584&lt;/span&gt;&lt;span class="bold"&gt;Sibbāpeyyā&lt;/span&gt;ti aññaṃ āṇāpeti, āpatti pācittiyassa. Sakiṃ āṇatto bahukampi sibbati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_585"&gt;&lt;div class="divNumber"&gt;178.&lt;/div&gt;&lt;div class="p"&gt;&lt;span class="pN"&gt;585&lt;/span&gt;Aññātikāya aññātikasaññī cīvaraṃ sibbati vā sibbāpeti vā, āpatti pācittiyassa. Aññātikāya vematiko cīvaraṃ sibbati vā sibbāpeti vā, āpatti pācittiyassa. Aññātikāya ñātikasaññī cīvaraṃ sibbati vā sibbāpeti vā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_586"&gt;&lt;div class="p"&gt;&lt;span class="pN"&gt;586&lt;/span&gt;Ekatoupasampannāya cīvaraṃ sibbati vā sibbāpeti vā, āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.&lt;/div&gt;&lt;/div&gt;&lt;div class="q" id="p_2V_587"&gt;&lt;div class="divNumber"&gt;179.&lt;/div&gt;&lt;div class="p"&gt;&lt;span class="pN"&gt;587&lt;/span&gt;Anāpatti—  ñātikāya, cīvaraṃ ṭhapetvā aññaṃ parikkhāraṃ sibbati vā sibbāpeti vā, sikkhamānāya, sāmaṇeriyā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_588"&gt;&lt;span class="pN"&gt;588&lt;/span&gt;Cīvarasibbanasikkhāpadaṃ niṭṭhitaṃ chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276464" title="Go to previous page"&gt;&amp;lt;&amp;lt; 1.5.3.5 Cīvaradānasikkhāpada&lt;/a&gt;&lt;a href="javascript:void(0)" onclick="upP()" id="upL" name="273232" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276466" title="Go to next page"&gt;1.5.3.7 Saṃvidhānasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
