<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/13"&gt;13 Tevijjasutta&lt;/a&gt; » &lt;a href="/tipitaka/6D/13/13.2"&gt;13.2 Vāseṭṭhamāṇavānuyoga&lt;/a&gt;&lt;/div&gt;&lt;div class="i"&gt;13.2.1 Janapadakalyāṇīupamā&lt;/div&gt;&lt;div class=h&gt;Tevijjasutta&lt;/div&gt;&lt;div class=h&gt;Vāseṭṭhamāṇavānuyoga&lt;/div&gt;&lt;div class=h&gt;Janapadakalyāṇīupamā&lt;/div&gt;&lt;div class="q" id="p_6D_915"&gt; &lt;div class="divNumber"&gt;534.&lt;/div&gt; &lt;div class="p"&gt;&lt;span class="pN"&gt;915&lt;/span&gt;Seyyathāpi, vāseṭṭha, puriso evaṃ vadeyya—  ‘ahaṃ yā imasmiṃ janapade janapadakalyāṇī, taṃ icchāmi, taṃ kāmemī’ti. Tamenaṃ evaṃ vadeyyuṃ—  ‘ambho purisa, yaṃ tvaṃ janapadakalyāṇiṃ icchasi kāmesi, jānāsi taṃ janapadakalyāṇiṃ—  khattiyī vā brāhmaṇī vā vessī vā suddī vā’ti? Iti puṭṭho ‘no’ti vadeyya. &lt;/div&gt;&lt;/div&gt;&lt;div class="q" id="p_6D_916"&gt; &lt;div class="p"&gt;&lt;span class="pN"&gt;916&lt;/span&gt;Tamenaṃ evaṃ vadeyyuṃ—  ‘ambho purisa, yaṃ tvaṃ janapadakalyāṇiṃ icchasi kāmesi, jānāsi taṃ janapadakalyāṇiṃ—  evaṃnāmā evaṃgottāti vā, dīghā vā rassā vā majjhimā vā kāḷī vā sāmā vā maṅguracchavī vāti, amukasmiṃ gāme vā nigame vā nagare vā’ti? Iti puṭṭho ‘no’ti vadeyya. Tamenaṃ evaṃ vadeyyuṃ—  ‘ambho purisa, yaṃ tvaṃ na jānāsi na passasi, taṃ tvaṃ icchasi kāmesī’ti? Iti puṭṭho ‘āmā’ti vadeyya. &lt;/div&gt;&lt;/div&gt;&lt;div class="q" id="p_6D_917"&gt; &lt;div class="divNumber"&gt;535.&lt;/div&gt; &lt;div class="p"&gt;&lt;span class="pN"&gt;917&lt;/span&gt;Taṃ kiṃ maññasi, vāseṭṭha, nanu evaṃ sante tassa purisassa appāṭihīrakataṃ bhāsitaṃ sampajjatī”ti? “Addhā kho, bho gotama, evaṃ sante tassa purisassa appāṭihīrakataṃ bhāsitaṃ sampajjatī”ti. &lt;/div&gt;&lt;/div&gt;&lt;div class="q" id="p_6D_918"&gt; &lt;div class="divNumber"&gt;536.&lt;/div&gt; &lt;div class="p"&gt;&lt;span class="pN"&gt;918&lt;/span&gt;“Evameva kho, vāseṭṭha, na kira tevijjehi brāhmaṇehi brahmā sakkhidiṭṭho, napi kira tevijjānaṃ brāhmaṇānaṃ ācariyehi brahmā sakkhidiṭṭho, napi kira tevijjānaṃ brāhmaṇānaṃ ācariyapācariyehi brahmā sakkhidiṭṭho. Napi kira tevijjānaṃ brāhmaṇānaṃ yāva sattamā ācariyāmahayugehi brahmā sakkhidiṭṭho. Yepi kira tevijjānaṃ brāhmaṇānaṃ pubbakā isayo mantānaṃ kattāro mantānaṃ pavattāro, yesamidaṃ etarahi tevijjā brāhmaṇā porāṇaṃ mantapadaṃ gītaṃ pavuttaṃ samihitaṃ, tadanugāyanti, tadanubhāsanti, bhāsitamanubhāsanti, vācitamanuvācenti, seyyathidaṃ—  aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu, tepi na evamāhaṃsu—  ‘mayametaṃ jānāma, mayametaṃ passāma, yattha vā brahmā, yena vā brahmā, yahiṃ vā brahmā’ti. Teva tevijjā brāhmaṇā evamāhaṃsu—  ‘yaṃ na jānāma, yaṃ na passāma, tassa sahabyatāya maggaṃ desema—  ayameva ujumaggo ayamañjasāyano niyyāniko niyyāti takkarassa brahmasahabyatāyā’ti. &lt;/div&gt;&lt;/div&gt;&lt;div class="q" id="p_6D_919"&gt; &lt;div class="divNumber"&gt;537.&lt;/div&gt; &lt;div class="p"&gt;&lt;span class="pN"&gt;919&lt;/span&gt;Taṃ kiṃ maññasi, vāseṭṭha, nanu evaṃ sante tevijjānaṃ brāhmaṇānaṃ appāṭihīrakataṃ bhāsitaṃ sampajjatī”ti? “Addhā kho, bho gotama, evaṃ sante tevijjānaṃ brāhmaṇānaṃ appāṭihīrakataṃ bhāsitaṃ sampajjatī”ti. &lt;/div&gt;&lt;/div&gt;&lt;div class="q" id="p_6D_920"&gt; &lt;div class="p"&gt;&lt;span class="pN"&gt;920&lt;/span&gt;“Sādhu, vāseṭṭha, te vata, vāseṭṭha, tevijjā brāhmaṇā yaṃ na jānanti, yaṃ na passanti, tassa sahabyatāya maggaṃ desessanti—  ayameva ujumaggo ayamañjasāyano niyyāniko niyyāti takkarassa brahmasahabyatāyāti netaṃ ṭhānaṃ vijjati. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272318" title="Go to previous page"&gt;&amp;lt;&amp;lt; 13.2 Vāseṭṭhamāṇavānuyoga&lt;/a&gt;&lt;a href="javascript:void(0)" onclick="upP()" id="upL" name="272318" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273527" title="Go to next page"&gt;13.2.2 Nisseṇīupamā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
