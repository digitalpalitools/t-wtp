<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.2"&gt;1.5.2 Bhūtagāmavagga&lt;/a&gt;&lt;/div&gt;&lt;div class="i"&gt;1.5.2.9 Mahallakavihārasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Bhūtagāmavagga&lt;/div&gt;&lt;div class=h&gt;Mahallakavihārasikkhāpada&lt;/div&gt;&lt;div class="q" id="p_2V_457"&gt;&lt;div class="divNumber"&gt;134.&lt;/div&gt;&lt;div class="p"&gt;&lt;span class="pN"&gt;457&lt;/span&gt;Tena samayena buddho bhagavā kosambiyaṃ viharati ghositārāme. Tena kho pana samayena āyasmato channassa upaṭṭhāko mahāmatto āyasmato channassa vihāraṃ kārāpeti. Atha kho āyasmā channo katapariyositaṃ vihāraṃ punappunaṃ chādāpeti, punappunaṃ lepāpeti. Atibhārito vihāro paripati. Atha kho āyasmā channo tiṇañca kaṭṭhañca saṅkaḍḍhanto aññatarassa brāhmaṇassa yavakhettaṃ dūsesi. Atha kho so brāhmaṇo ujjhāyati khiyyati vipāceti—  “kathañhi nāma bhadantā amhākaṃ yavakhettaṃ dūsessantī”ti.&lt;/div&gt;&lt;/div&gt;&lt;div class="q" id="p_2V_458"&gt;&lt;div class="p"&gt;&lt;span class="pN"&gt;458&lt;/span&gt;Assosuṃ kho bhikkhū tassa brāhmaṇassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo katapariyositaṃ vihāraṃ punappunaṃ chādāpessati, punappunaṃ lepāpessati, atibhārito vihāro paripatī”ti.&lt;/div&gt;&lt;/div&gt;&lt;div class="q" id="p_2V_459"&gt;&lt;div class="p"&gt;&lt;span class="pN"&gt;459&lt;/span&gt;Atha kho te bhikkhū āyasmantaṃ channaṃ anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tvaṃ, channa, katapariyositaṃ vihāraṃ punappunaṃ chādāpesi, punappunaṃ lepāpesi, atibhārito vihāro paripatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, katapariyositaṃ vihāraṃ punappunaṃ chādāpessasi, punappunaṃ lepāpessasi, atibhārito vihāro paripati. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_460"&gt;&lt;div class="divNumber"&gt;135.&lt;/div&gt;&lt;div class="p"&gt;&lt;span class="pN"&gt;460&lt;/span&gt;&lt;span class="bold"&gt;“Mahallakaṃ pana bhikkhunā vihāraṃ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṃ appaharite ṭhitena adhiṭṭhātabbaṃ. Tato ce uttari appaharitepi ṭhito adhiṭṭhaheyya pācittiyan”&lt;/span&gt;ti. (&lt;span class="italic"&gt;19&lt;/span&gt;:&lt;span class="bold"&gt;68&lt;/span&gt;)&lt;/div&gt;&lt;/div&gt;&lt;div class="q" id="p_2V_461"&gt;&lt;div class="divNumber"&gt;136.&lt;/div&gt;&lt;div class="p"&gt;&lt;span class="pN"&gt;461&lt;/span&gt;&lt;span class="bold"&gt;Mahallako&lt;/span&gt; nāma vihāro sassāmiko vuccati.&lt;/div&gt;&lt;/div&gt;&lt;div class="q" id="p_2V_462"&gt;&lt;div class="p"&gt;&lt;span class="pN"&gt;462&lt;/span&gt;&lt;span class="bold"&gt;Vihāro&lt;/span&gt; nāma ullitto vā hoti avalitto vā ullittāvalitto vā.&lt;/div&gt;&lt;/div&gt;&lt;div class="q" id="p_2V_463"&gt;&lt;div class="p"&gt;&lt;span class="pN"&gt;463&lt;/span&gt;&lt;span class="bold"&gt;Kārayamānenā&lt;/span&gt;ti karonto vā kārāpento vā.&lt;/div&gt;&lt;/div&gt;&lt;div class="q" id="p_2V_464"&gt;&lt;div class="p"&gt;&lt;span class="pN"&gt;464&lt;/span&gt;&lt;span class="bold"&gt;Yāva dvārakosā&lt;/span&gt;ti piṭṭhasaṅghāṭassa samantā hatthapāsā.&lt;/div&gt;&lt;/div&gt;&lt;div class="q" id="p_2V_465"&gt;&lt;div class="p"&gt;&lt;span class="pN"&gt;465&lt;/span&gt;&lt;span class="bold"&gt;Aggaḷaṭṭhapanāyā&lt;/span&gt;ti dvāraṭṭhapanāya.&lt;/div&gt;&lt;/div&gt;&lt;div class="q" id="p_2V_466"&gt;&lt;div class="p"&gt;&lt;span class="pN"&gt;466&lt;/span&gt;&lt;span class="bold"&gt;Ālokasandhiparikammāyā&lt;/span&gt;ti vātapānaparikammāya setavaṇṇaṃ kāḷavaṇṇaṃ gerukaparikammaṃ mālākammaṃ latākammaṃ makaradantakaṃ pañcapaṭikaṃ.&lt;/div&gt;&lt;/div&gt;&lt;div class="q" id="p_2V_467"&gt;&lt;div class="p"&gt;&lt;span class="pN"&gt;467&lt;/span&gt;&lt;span class="bold"&gt;Dvatticchadanassa pariyāyaṃ appaharite ṭhitena adhiṭṭhātabban&lt;/span&gt;ti—  haritaṃ nāma pubbaṇṇaṃ aparaṇṇaṃ. Sace harite ṭhito adhiṭṭhāti, āpatti dukkaṭassa. Maggena chādentassa dve magge adhiṭṭhahitvā tatiyaṃ maggaṃ āṇāpetvā pakkamitabbaṃ. Pariyāyena chādentassa dve pariyāye adhiṭṭhahitvā tatiyaṃ pariyāyaṃ āṇāpetvā pakkamitabbaṃ.&lt;/div&gt;&lt;/div&gt;&lt;div class="q" id="p_2V_468"&gt;&lt;div class="divNumber"&gt;137.&lt;/div&gt;&lt;div class="p"&gt;&lt;span class="pN"&gt;468&lt;/span&gt;&lt;span class="bold"&gt;Tato ce uttari appaharitepi ṭhito adhiṭṭhaheyyā&lt;/span&gt;ti iṭṭhakāya chādentassa iṭṭhakiṭṭhakāya āpatti pācittiyassa. Silāya chādentassa silāya silāya āpatti pācittiyassa. Sudhāya chādentassa piṇḍe piṇḍe āpatti pācittiyassa. Tiṇena chādentassa karaḷe karaḷe āpatti pācittiyassa. Paṇṇena chādentassa paṇṇe paṇṇe āpatti pācittiyassa.&lt;/div&gt;&lt;/div&gt;&lt;div class="q" id="p_2V_469"&gt;&lt;div class="p"&gt;&lt;span class="pN"&gt;469&lt;/span&gt;Atirekadvattipariyāye atirekasaññī adhiṭṭhāti, āpatti pācittiyassa. Atirekadvattipariyāye vematiko adhiṭṭhāti, āpatti pācittiyassa. Atirekadvattipariyāye ūnakasaññī adhiṭṭhāti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_470"&gt;&lt;div class="p"&gt;&lt;span class="pN"&gt;470&lt;/span&gt;Ūnakadvattipariyāye atirekasaññī, āpatti dukkaṭassa. Ūnakadvattipariyāye vematiko, āpatti dukkaṭassa. Ūnakadvattipariyāye ūnakasaññī, anāpatti.&lt;/div&gt;&lt;/div&gt;&lt;div class="q" id="p_2V_471"&gt;&lt;div class="divNumber"&gt;138.&lt;/div&gt;&lt;div class="p"&gt;&lt;span class="pN"&gt;471&lt;/span&gt;Anāpatti—  dvattipariyāye, ūnakadvattipariyāye, leṇe, guhāya, tiṇakuṭikāya, aññassatthāya, attano dhanena, vāsāgāraṃ ṭhapetvā sabbattha anāpatti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_472"&gt;&lt;span class="pN"&gt;472&lt;/span&gt;Mahallakavihārasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276457" title="Go to previous page"&gt;&amp;lt;&amp;lt; 1.5.2.8 Vehāsakuṭisikkhāpada&lt;/a&gt;&lt;a href="javascript:void(0)" onclick="upP()" id="upL" name="273231" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276459" title="Go to next page"&gt;1.5.2.10 Sappāṇakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
