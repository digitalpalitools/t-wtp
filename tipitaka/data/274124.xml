<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/12S2"&gt;12S2 Nidānavaggasaṃyuttapāḷi&lt;/a&gt; » &lt;a href="/tipitaka/12S2/10"&gt;10 Bhikkhusaṃyutta&lt;/a&gt; » &lt;a href="/tipitaka/12S2/10/10.1"&gt;10.1 Bhikkhuvagga&lt;/a&gt;&lt;/div&gt;&lt;div class="i"&gt;10.1.4 Navasutta&lt;/div&gt;&lt;div class=h&gt;Bhikkhusaṃyutta&lt;/div&gt;&lt;div class=h&gt;Bhikkhuvagga&lt;/div&gt;&lt;div class=h&gt;Navasutta&lt;/div&gt;&lt;div class="q" id="p_12S2_1267"&gt; &lt;div class="divNumber"&gt;238.&lt;/div&gt; &lt;div class="p"&gt;&lt;span class="pN"&gt;1267&lt;/span&gt;Sāvatthiyaṃ viharati. Tena kho pana samayena aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye”ti. &lt;/div&gt;&lt;/div&gt;&lt;div class="q" id="p_12S2_1268"&gt; &lt;div class="p"&gt;&lt;span class="pN"&gt;1268&lt;/span&gt;Atha kho bhagavā aññataraṃ bhikkhuṃ āmantesi—  “ehi tvaṃ, bhikkhu, mama vacanena taṃ bhikkhuṃ āmantehi ‘satthā taṃ, āvuso, āmantetī’”ti. “Evaṃ, bhante”ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṃ bhikkhuṃ etadavoca—  “satthā taṃ, āvuso, āmantetī”ti. “Evamāvuso”ti kho so bhikkhu tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ bhikkhuṃ bhagavā etadavoca—  “saccaṃ kira tvaṃ, bhikkhu, pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyasi, na bhikkhūnaṃ veyyāvaccaṃ karosi cīvarakārasamaye”ti? “Ahampi kho, bhante, sakaṃ kiccaṃ karomī”ti. &lt;/div&gt;&lt;/div&gt;&lt;div class="q" id="p_12S2_1269"&gt; &lt;div class="p"&gt;&lt;span class="pN"&gt;1269&lt;/span&gt;Atha kho bhagavā tassa bhikkhuno cetasā cetoparivitakkamaññāya bhikkhū āmantesi—  “mā kho tumhe, bhikkhave, etassa bhikkhuno ujjhāyittha. Eso kho, bhikkhave, bhikkhu catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī akicchalābhī akasiralābhī, yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. &lt;/div&gt;&lt;/div&gt;&lt;div class="q" id="p_12S2_1270"&gt; &lt;div class="p"&gt;&lt;span class="pN"&gt;1270&lt;/span&gt;Idamavoca bhagavā. Idaṃ vatvāna sugato athāparaṃ etadavoca satthā—  &lt;/div&gt;&lt;/div&gt;&lt;div class="q" id="p_12S2_1271"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1271&lt;/div&gt; &lt;div class="G"&gt;“Nayidaṃ sithilamārabbha,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;nayidaṃ appena thāmasā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Nibbānaṃ adhigantabbaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sabbadukkhappamocanaṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_12S2_1272"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1272&lt;/div&gt; &lt;div class="G"&gt;Ayañca daharo bhikkhu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;ayamuttamapuriso;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dhāreti antimaṃ dehaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;jetvā māraṃ savāhinin”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_12S2_1273"&gt;&lt;span class="pN"&gt;1273&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274123" title="Go to previous page"&gt;&amp;lt;&amp;lt; 10.1.3 Ghaṭasutta&lt;/a&gt;&lt;a href="javascript:void(0)" onclick="upP()" id="upL" name="272741" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274125" title="Go to next page"&gt;10.1.5 Sujātasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
