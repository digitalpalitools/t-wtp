<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/3"&gt;3 Vassūpanāyikakkhandhaka&lt;/a&gt;&lt;/div&gt;&lt;div class="i"&gt;3.2 Vassānecārikāpaṭikkhepādi&lt;/div&gt;&lt;div class=h&gt;Vassūpanāyikakkhandhaka&lt;/div&gt;&lt;div class=h&gt;Vassānecārikāpaṭikkhepādi&lt;/div&gt;&lt;div class="q" id="p_3V_821"&gt; &lt;div class="divNumber"&gt;185.&lt;/div&gt; &lt;div class="p"&gt;&lt;span class="pN"&gt;821&lt;/span&gt;Tena kho pana samayena chabbaggiyā bhikkhū vassaṃ upagantvā antarāvassaṃ cārikaṃ caranti. Manussā tatheva ujjhāyanti khiyyanti vipācenti—  “kathañhi nāma samaṇā sakyaputtiyā hemantampi gimhampi vassampi cārikaṃ carissanti, haritāni tiṇāni sammaddantā, ekindriyaṃ jīvaṃ viheṭhentā, bahū khuddake pāṇe saṅghātaṃ āpādentā. Ime hi nāma aññatitthiyā durakkhātadhammā vassāvāsaṃ allīyissanti saṅkasāyissanti. Ime hi nāma sakuntakā rukkhaggesu kulāvakāni karitvā vassāvāsaṃ allīyissanti saṅkasāyissanti. Ime pana samaṇā sakyaputtiyā hemantampi gimhampi vassampi cārikaṃ caranti, haritāni tiṇāni sammaddantā, ekindriyaṃ jīvaṃ viheṭhentā, bahū khuddake pāṇe saṅghātaṃ āpādentā”ti. &lt;/div&gt;&lt;/div&gt;&lt;div class="q" id="p_3V_822"&gt; &lt;div class="p"&gt;&lt;span class="pN"&gt;822&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū vassaṃ upagantvā antarāvassaṃ cārikaṃ carissantī”ti? Atha kho te bhikkhū bhagavato etamatthaṃ ārocesuṃ…pe…  atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “na, bhikkhave, vassaṃ upagantvā purimaṃ vā temāsaṃ pacchimaṃ vā temāsaṃ avasitvā cārikā pakkamitabbā. Yo pakkameyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_823"&gt; &lt;div class="divNumber"&gt;186.&lt;/div&gt; &lt;div class="p"&gt;&lt;span class="pN"&gt;823&lt;/span&gt;Tena kho pana samayena chabbaggiyā bhikkhū na icchanti vassaṃ upagantuṃ. Bhagavato etamatthaṃ ārocesuṃ. “Na, bhikkhave, vassaṃ na upagantabbaṃ. Yo na upagaccheyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_824"&gt; &lt;div class="p"&gt;&lt;span class="pN"&gt;824&lt;/span&gt;Tena kho pana samayena chabbaggiyā bhikkhū tadahu vassūpanāyikāya vassaṃ anupagantukāmā sañcicca āvāsaṃ atikkamanti. Bhagavato etamatthaṃ ārocesuṃ. “Na, bhikkhave, tadahu vassūpanāyikāya vassaṃ anupagantukāmena sañcicca āvāso atikkamitabbo. Yo atikkameyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_825"&gt; &lt;div class="p"&gt;&lt;span class="pN"&gt;825&lt;/span&gt;Tena kho pana samayena rājā māgadho seniyo bimbisāro vassaṃ ukkaḍḍhitukāmo bhikkhūnaṃ santike dūtaṃ pāhesi—  “yadi panāyyā āgame juṇhe vassaṃ upagaccheyyun”ti. Bhagavato etamatthaṃ ārocesuṃ. “Anujānāmi, bhikkhave, rājūnaṃ anuvattitun”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271916" title="Go to previous page"&gt;&amp;lt;&amp;lt; 3.1 Vassūpanāyikānujānana&lt;/a&gt;&lt;a href="javascript:void(0)" onclick="upP()" id="upL" name="271605" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271918" title="Go to next page"&gt;3.3 Sattāhakaraṇīyānujānana &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
