<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/3"&gt;3 Mahāparinibbānasutta&lt;/a&gt;&lt;/div&gt;&lt;div class="i"&gt;3.19 Aṭṭhavimokkha&lt;/div&gt;&lt;div class=h&gt;Mahāparinibbānasutta&lt;/div&gt;&lt;div class=h&gt;Aṭṭhavimokkha&lt;/div&gt;&lt;div class="q" id="p_7D_383"&gt; &lt;div class="divNumber"&gt;174.&lt;/div&gt; &lt;div class="p"&gt;&lt;span class="pN"&gt;383&lt;/span&gt;Aṭṭha kho ime, ānanda, vimokkhā. Katame aṭṭha? Rūpī rūpāni passati, ayaṃ paṭhamo vimokkho. Ajjhattaṃ arūpasaññī bahiddhā rūpāni passati, ayaṃ dutiyo vimokkho. Subhanteva adhimutto hoti, ayaṃ tatiyo vimokkho. Sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati, ayaṃ catuttho vimokkho. Sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati, ayaṃ pañcamo vimokkho. Sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati, ayaṃ chaṭṭho vimokkho. Sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati, ayaṃ sattamo vimokkho. Sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, ayaṃ aṭṭhamo vimokkho. Ime kho, ānanda, aṭṭha vimokkhā. &lt;/div&gt;&lt;/div&gt;&lt;div class="CENTER" id="p_7D_384"&gt;&lt;span class="pN"&gt;384&lt;/span&gt;( )&lt;/div&gt;&lt;div class="q" id="p_7D_385"&gt; &lt;div class="divNumber"&gt;175.&lt;/div&gt; &lt;div class="p"&gt;&lt;span class="pN"&gt;385&lt;/span&gt;Ekamidāhaṃ, ānanda, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Atha kho, ānanda, māro pāpimā yenāhaṃ tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho, ānanda, māro pāpimā maṃ etadavoca—  ‘parinibbātu dāni, bhante, bhagavā; parinibbātu sugato, parinibbānakālo dāni, bhante, bhagavato’ti. Evaṃ vutte, ahaṃ, ānanda, māraṃ pāpimantaṃ etadavocaṃ—  &lt;/div&gt;&lt;/div&gt;&lt;div class="q" id="p_7D_386"&gt; &lt;div class="p"&gt;&lt;span class="pN"&gt;386&lt;/span&gt;‘Na tāvāhaṃ, pāpima, parinibbāyissāmi, yāva me bhikkhū na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessanti. &lt;/div&gt;&lt;/div&gt;&lt;div class="q" id="p_7D_387"&gt; &lt;div class="p"&gt;&lt;span class="pN"&gt;387&lt;/span&gt;Na tāvāhaṃ, pāpima, parinibbāyissāmi, yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessanti. &lt;/div&gt;&lt;/div&gt;&lt;div class="q" id="p_7D_388"&gt; &lt;div class="p"&gt;&lt;span class="pN"&gt;388&lt;/span&gt;Na tāvāhaṃ, pāpima, parinibbāyissāmi, yāva me upāsakā na sāvakā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacārino, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessanti. &lt;/div&gt;&lt;/div&gt;&lt;div class="q" id="p_7D_389"&gt; &lt;div class="p"&gt;&lt;span class="pN"&gt;389&lt;/span&gt;Na tāvāhaṃ, pāpima, parinibbāyissāmi, yāva me upāsikā na sāvikā bhavissanti viyattā vinītā visāradā bahussutā dhammadharā dhammānudhammappaṭipannā sāmīcippaṭipannā anudhammacāriniyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīkarissanti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessanti. &lt;/div&gt;&lt;/div&gt;&lt;div class="q" id="p_7D_390"&gt; &lt;div class="p"&gt;&lt;span class="pN"&gt;390&lt;/span&gt;Na tāvāhaṃ, pāpima, parinibbāyissāmi, yāva me idaṃ brahmacariyaṃ na iddhañceva bhavissati phītañca vitthārikaṃ bāhujaññaṃ puthubhūtaṃ yāva devamanussehi suppakāsitan’ti. &lt;/div&gt;&lt;/div&gt;&lt;div class="q" id="p_7D_391"&gt; &lt;div class="divNumber"&gt;176.&lt;/div&gt; &lt;div class="p"&gt;&lt;span class="pN"&gt;391&lt;/span&gt;Idāneva kho, ānanda, ajja cāpāle cetiye māro pāpimā yenāhaṃ tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho, ānanda, māro pāpimā maṃ etadavoca—  ‘parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato. Bhāsitā kho panesā, bhante, bhagavatā vācā—  &lt;span class="smallFont"&gt;“&lt;/span&gt;na tāvāhaṃ, pāpima, parinibbāyissāmi, yāva me bhikkhū na sāvakā bhavissanti…pe…  yāva me bhikkhuniyo na sāvikā bhavissanti…pe…  yāva me upāsakā na sāvakā bhavissanti…pe…  yāva me upāsikā na sāvikā bhavissanti…pe…  yāva me idaṃ brahmacariyaṃ na iddhañceva bhavissati phītañca vitthārikaṃ bāhujaññaṃ puthubhūtaṃ, yāva devamanussehi suppakāsitan&lt;span class="smallFont"&gt;”&lt;/span&gt;ti. Etarahi kho pana, bhante, bhagavato brahmacariyaṃ iddhañceva phītañca vitthārikaṃ bāhujaññaṃ puthubhūtaṃ, yāva devamanussehi suppakāsitaṃ. Parinibbātu dāni, bhante, bhagavā, parinibbātu sugato, parinibbānakālo dāni, bhante, bhagavato’ti. &lt;/div&gt;&lt;/div&gt;&lt;div class="q" id="p_7D_392"&gt; &lt;div class="divNumber"&gt;177.&lt;/div&gt; &lt;div class="p"&gt;&lt;span class="pN"&gt;392&lt;/span&gt;Evaṃ vutte, ahaṃ, ānanda, māraṃ pāpimantaṃ etadavocaṃ—  ‘appossukko tvaṃ, pāpima, hohi, na ciraṃ tathāgatassa parinibbānaṃ bhavissati. Ito tiṇṇaṃ māsānaṃ accayena tathāgato parinibbāyissatī’ti. Idāneva kho, ānanda, ajja cāpāle cetiye tathāgatena satena sampajānena āyusaṅkhāro ossaṭṭho”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272361" title="Go to previous page"&gt;&amp;lt;&amp;lt; 3.18 Aṭṭhaabhibhāyatana&lt;/a&gt;&lt;a href="javascript:void(0)" onclick="upP()" id="upL" name="271661" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272363" title="Go to next page"&gt;3.20 Ānandayācanakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
