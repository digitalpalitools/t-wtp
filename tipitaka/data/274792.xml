<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/4"&gt;4 Indriyasaṃyutta&lt;/a&gt; » &lt;a href="/tipitaka/14S5/4/4.5"&gt;4.5 Jarāvagga&lt;/a&gt;&lt;/div&gt;&lt;div class="i"&gt;4.5.9 Piṇḍolabhāradvājasutta&lt;/div&gt;&lt;div class=h&gt;Indriyasaṃyutta&lt;/div&gt;&lt;div class=h&gt;Jarāvagga&lt;/div&gt;&lt;div class=h&gt;Piṇḍolabhāradvājasutta&lt;/div&gt;&lt;div class="q" id="p_14S5_1174"&gt; &lt;div class="divNumber"&gt;519.&lt;/div&gt; &lt;div class="p"&gt;&lt;span class="pN"&gt;1174&lt;/span&gt;Evaṃ me sutaṃ—  ekaṃ samayaṃ bhagavā kosambiyaṃ viharati ghositārāme. Tena kho pana samayena āyasmatā piṇḍolabhāradvājena aññā byākatā hoti—  “khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī”ti. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  &lt;/div&gt;&lt;/div&gt;&lt;div class="q" id="p_14S5_1175"&gt; &lt;div class="p"&gt;&lt;span class="pN"&gt;1175&lt;/span&gt;“Āyasmatā, bhante, piṇḍolabhāradvājena aññā byākatā—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. Kiṃ nu kho, bhante, atthavasaṃ sampassamānena āyasmatā piṇḍolabhāradvājena aññā byākatā—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti? &lt;/div&gt;&lt;/div&gt;&lt;div class="q" id="p_14S5_1176"&gt; &lt;div class="p"&gt;&lt;span class="pN"&gt;1176&lt;/span&gt;“Tiṇṇannaṃ kho, bhikkhave, indriyānaṃ bhāvitattā bahulīkatattā piṇḍolabhāradvājena bhikkhunā aññā byākatā—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. Katamesaṃ tiṇṇannaṃ? Satindriyassa, samādhindriyassa, paññindriyassa—  imesaṃ kho, bhikkhave, tiṇṇannaṃ indriyānaṃ bhāvitattā bahulīkatattā piṇḍolabhāradvājena bhikkhunā aññā byākatā—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. Imāni ca, bhikkhave, tīṇindriyāni kimantāni? Khayantāni. Kissa khayantāni? Jātijarāmaraṇassa. ‘Jātijarāmaraṇaṃ khayan’ti kho, bhikkhave, sampassamānena piṇḍolabhāradvājena bhikkhunā aññā byākatā—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti. &lt;/div&gt;&lt;/div&gt;&lt;div class="CENTER" id="p_14S5_1177"&gt;&lt;span class="pN"&gt;1177&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274791" title="Go to previous page"&gt;&amp;lt;&amp;lt; 4.5.8 Catutthapubbārāmasutta&lt;/a&gt;&lt;a href="javascript:void(0)" onclick="upP()" id="upL" name="272827" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274793" title="Go to next page"&gt;4.5.10 Āpaṇasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
