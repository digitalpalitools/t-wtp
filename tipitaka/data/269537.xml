<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.3"&gt;1.3 Ānāpānassatikathā&lt;/a&gt;&lt;/div&gt;&lt;div class="i"&gt;1.3.2 Soḷasañāṇaniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Ānāpānassatikathā&lt;/div&gt;&lt;div class=h&gt;Soḷasañāṇaniddesa&lt;/div&gt;&lt;div class="q" id="p_26Ps_856"&gt; &lt;div class="divNumber"&gt;153.&lt;/div&gt; &lt;div class="p"&gt;&lt;span class="pN"&gt;856&lt;/span&gt;Imehi soḷasahi ākārehi uducitaṃ cittaṃ samuducitaṃ cittaṃ ekatte santiṭṭhati, nīvaraṇehi visujjhati. Katame te ekattā? Nekkhammaṃ ekattaṃ, abyāpādo ekattaṃ, ālokasaññā ekattaṃ, avikkhepo ekattaṃ, dhammavavatthānaṃ ekattaṃ, ñāṇaṃ ekattaṃ, pāmojjaṃ ekattaṃ, sabbepi kusalā dhammā ekattā. &lt;/div&gt;&lt;/div&gt;&lt;div class="q" id="p_26Ps_857"&gt; &lt;div class="p"&gt;&lt;span class="pN"&gt;857&lt;/span&gt;&lt;span class="bold"&gt;Nīvaraṇā&lt;/span&gt;ti, katame te nīvaraṇā? Kāmacchando nīvaraṇaṃ, byāpādo nīvaraṇaṃ, thinamiddhaṃ nīvaraṇaṃ, uddhaccakukkuccaṃ nīvaraṇaṃ, vicikicchā nīvaraṇaṃ, avijjā nīvaraṇaṃ, arati nīvaraṇaṃ, sabbepi akusalā dhammā nīvaraṇā. &lt;/div&gt;&lt;/div&gt;&lt;div class="q" id="p_26Ps_858"&gt; &lt;div class="p"&gt;&lt;span class="pN"&gt;858&lt;/span&gt;&lt;span class="bold"&gt;Nīvaraṇā&lt;/span&gt;ti, kenaṭṭhena nīvaraṇā? Niyyānāvaraṇaṭṭhena nīvaraṇā. &lt;/div&gt;&lt;/div&gt;&lt;div class="q" id="p_26Ps_859"&gt; &lt;div class="p"&gt;&lt;span class="pN"&gt;859&lt;/span&gt;Katame &lt;span class="bold"&gt;te niyyānā&lt;/span&gt;? &lt;/div&gt;&lt;/div&gt;&lt;div class="q" id="p_26Ps_860"&gt; &lt;div class="p"&gt;&lt;span class="pN"&gt;860&lt;/span&gt;Nekkhammaṃ ariyānaṃ niyyānaṃ. Tena ca nekkhammena ariyā niyyanti. Kāmacchando niyyānāvaraṇaṃ. Tena ca kāmacchandena nivutattā nekkhammaṃ ariyānaṃ niyyānaṃ nappajānātīti—  kāmacchando niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_861"&gt; &lt;div class="p"&gt;&lt;span class="pN"&gt;861&lt;/span&gt;Abyāpādo ariyānaṃ niyyānaṃ. Tena ca abyāpādena ariyā niyyanti. Byāpādo niyyānāvaraṇaṃ. Tena ca byāpādena nivutattā abyāpādaṃ ariyānaṃ niyyānaṃ nappajānātīti—  byāpādo niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_862"&gt; &lt;div class="p"&gt;&lt;span class="pN"&gt;862&lt;/span&gt;Ālokasaññā ariyānaṃ niyyānaṃ. Tāya ca ālokasaññāya ariyā niyyanti. Thinamiddhaṃ niyyānāvaraṇaṃ. Tena ca thinamiddhena nivutattā ālokasaññaṃ ariyānaṃ niyyānaṃ nappajānātīti—  thinamiddhaṃ niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_863"&gt; &lt;div class="p"&gt;&lt;span class="pN"&gt;863&lt;/span&gt;Avikkhepo ariyānaṃ niyyānaṃ. Tena ca avikkhepena ariyā niyyanti. Uddhaccaṃ niyyānāvaraṇaṃ. Tena ca uddhaccena nivutattā avikkhepaṃ ariyānaṃ niyyānaṃ nappajānātīti—  uddhaccaṃ niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_864"&gt; &lt;div class="p"&gt;&lt;span class="pN"&gt;864&lt;/span&gt;Dhammavavatthānaṃ ariyānaṃ niyyānaṃ. Tena ca dhammavavatthānena ariyā niyyanti. Vicikicchā niyyānāvaraṇaṃ. Tāya ca vicikicchāya nivutattā dhammavavatthānaṃ ariyānaṃ niyyānaṃ nappajānātīti—  vicikicchā niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_865"&gt; &lt;div class="p"&gt;&lt;span class="pN"&gt;865&lt;/span&gt;Ñāṇaṃ ariyānaṃ niyyānaṃ. Tena ca ñāṇena ariyā niyyanti. Avijjā niyyānāvaraṇaṃ. Tāya ca avijjāya nivutattā ñāṇaṃ ariyānaṃ niyyānaṃ nappajānātīti—  avijjā niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_866"&gt; &lt;div class="p"&gt;&lt;span class="pN"&gt;866&lt;/span&gt;Pāmojjaṃ ariyānaṃ niyyānaṃ. Tena ca pāmojjena ariyā niyyanti. Arati niyyānāvaraṇaṃ. Tāya ca aratiyā nivutattā pāmojjaṃ ariyānaṃ niyyānaṃ nappajānātīti—  arati niyyānāvaraṇaṃ. &lt;/div&gt;&lt;/div&gt;&lt;div class="q" id="p_26Ps_867"&gt; &lt;div class="p"&gt;&lt;span class="pN"&gt;867&lt;/span&gt;Sabbepi kusalā dhammā ariyānaṃ niyyānaṃ. Tehi ca kusalehi dhammehi ariyā niyyanti. Sabbepi akusalā dhammā niyyānāvaraṇā. Tehi ca akusalehi dhammehi nivutattā kusale dhamme ariyānaṃ niyyānaṃ nappajānātīti—  sabbepi akusalā dhammā niyyānāvaraṇā. &lt;/div&gt;&lt;/div&gt;&lt;div class="CENTER" id="p_26Ps_868"&gt;&lt;span class="pN"&gt;868&lt;/span&gt;Soḷasañāṇaniddeso dutiyo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269536" title="Go to previous page"&gt;&amp;lt;&amp;lt; 1.3.1 Gaṇanavāra&lt;/a&gt;&lt;a href="javascript:void(0)" onclick="upP()" id="upL" name="267829" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269538" title="Go to next page"&gt;1.3.3 Upakkilesañāṇaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
