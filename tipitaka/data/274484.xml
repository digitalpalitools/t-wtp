<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S4"&gt;13S4 Saḷāyatanavaggasaṃyuttapāḷi&lt;/a&gt; » &lt;a href="/tipitaka/13S4/10"&gt;10 Abyākatasaṃyutta&lt;/a&gt; » &lt;a href="/tipitaka/13S4/10/10.1"&gt;10.1 Abyākatavagga&lt;/a&gt;&lt;/div&gt;&lt;div class="i"&gt;10.1.9 Kutūhalasālāsutta&lt;/div&gt;&lt;div class=h&gt;Abyākatasaṃyutta&lt;/div&gt;&lt;div class=h&gt;Abyākatavagga&lt;/div&gt;&lt;div class=h&gt;Kutūhalasālāsutta&lt;/div&gt;&lt;div class="q" id="p_13S4_1816"&gt; &lt;div class="divNumber"&gt;418.&lt;/div&gt; &lt;div class="p"&gt;&lt;span class="pN"&gt;1816&lt;/span&gt;Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca—  &lt;/div&gt;&lt;/div&gt;&lt;div class="q" id="p_13S4_1817"&gt; &lt;div class="p"&gt;&lt;span class="pN"&gt;1817&lt;/span&gt;“Purimāni, bho gotama, divasāni purimatarāni sambahulānaṃ nānātitthiyānaṃ samaṇabrāhmaṇānaṃ paribbājakānaṃ kutūhalasālāyaṃ sannisinnānaṃ sannipatitānaṃ ayamantarākathā udapādi—  ‘ayaṃ kho pūraṇo kassapo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti—  &lt;span class="smallFont"&gt;“&lt;/span&gt;asu amutra upapanno, asu amutra upapanno&lt;span class="smallFont"&gt;”&lt;/span&gt;ti. Yopissa sāvako uttamapuriso paramapuriso paramapattipatto tampi sāvakaṃ abbhatītaṃ kālaṅkataṃ upapattīsu byākaroti—  &lt;span class="smallFont"&gt;“&lt;/span&gt;asu amutra upapanno, asu amutra upapanno&lt;span class="smallFont"&gt;”&lt;/span&gt;ti. &lt;/div&gt;&lt;/div&gt;&lt;div class="q" id="p_13S4_1818"&gt; &lt;div class="p"&gt;&lt;span class="pN"&gt;1818&lt;/span&gt;Ayampi kho makkhali gosālo…pe…  ayampi kho nigaṇṭho nāṭaputto…pe…  ayampi kho sañcayo belaṭṭhaputto…pe…  ayampi kho pakudho kaccāno…pe…  ayampi kho ajito kesakambalo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti—  &lt;span class="smallFont"&gt;“&lt;/span&gt;asu amutra upapanno, asu amutra upapanno&lt;span class="smallFont"&gt;”&lt;/span&gt;ti. Yopissa sāvako uttamapuriso paramapuriso paramapattipatto tampi sāvakaṃ abbhatītaṃ kālaṅkataṃ upapattīsu byākaroti—  &lt;span class="smallFont"&gt;“&lt;/span&gt;asu amutra upapanno, asu amutra upapanno&lt;span class="smallFont"&gt;”&lt;/span&gt;’ti. &lt;/div&gt;&lt;/div&gt;&lt;div class="q" id="p_13S4_1819"&gt; &lt;div class="p"&gt;&lt;span class="pN"&gt;1819&lt;/span&gt;Ayampi kho samaṇo gotamo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa. Sopi sāvakaṃ abbhatītaṃ kālaṅkataṃ upapattīsu byākaroti—  ‘asu amutra upapanno, asu amutra upapanno’ti. Yopissa sāvako uttamapuriso paramapuriso paramapattipatto tañca sāvakaṃ abbhatītaṃ kālaṅkataṃ upapattīsu na byākaroti—  ‘asu amutra upapanno, asu amutra upapanno’ti. Api ca kho naṃ evaṃ byākaroti—  ‘acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’ti. Tassa mayhaṃ, bho gotama, ahu deva kaṅkhā, ahu vicikicchā—  ‘kathaṃ nāma samaṇassa gotamassa dhammo abhiññeyyo’”ti? &lt;/div&gt;&lt;/div&gt;&lt;div class="q" id="p_13S4_1820"&gt; &lt;div class="p"&gt;&lt;span class="pN"&gt;1820&lt;/span&gt;“Alañhi te, vaccha, kaṅkhituṃ, alaṃ vicikicchituṃ. Kaṅkhanīye ca pana te ṭhāne vicikicchā uppannā. Saupādānassa khvāhaṃ, vaccha, upapattiṃ paññāpemi no anupādānassa. Seyyathāpi, vaccha, aggi saupādāno jalati, no anupādāno; evameva khvāhaṃ, vaccha, saupādānassa upapattiṃ paññāpemi, no anupādānassā”ti. &lt;/div&gt;&lt;/div&gt;&lt;div class="q" id="p_13S4_1821"&gt; &lt;div class="p"&gt;&lt;span class="pN"&gt;1821&lt;/span&gt;“Yasmiṃ, bho gotama, samaye acci vātena khittā dūrampi gacchati, imassa pana bhavaṃ gotamo kiṃ upādānasmiṃ paññāpetī”ti? “Yasmiṃ kho, vaccha, samaye acci vātena khittā dūrampi gacchati, tamahaṃ vātūpādānaṃ paññāpemi. Vāto hissa, vaccha, tasmiṃ samaye upādānaṃ hotī”ti. “Yasmiñca pana, bho gotama, samaye imañca kāyaṃ nikkhipati, satto ca aññataraṃ kāyaṃ anupapanno hoti, imassa pana bhavaṃ gotamo kiṃ upādānasmiṃ paññāpetī”ti? “Yasmiṃ kho, vaccha, samaye imañca kāyaṃ nikkhipati, satto ca aññataraṃ kāyaṃ anupapanno hoti, tamahaṃ taṇhūpādānaṃ vadāmi. Taṇhā hissa, vaccha, tasmiṃ samaye upādānaṃ hotī”ti. &lt;/div&gt;&lt;/div&gt;&lt;div class="CENTER" id="p_13S4_1822"&gt;&lt;span class="pN"&gt;1822&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274483" title="Go to previous page"&gt;&amp;lt;&amp;lt; 10.1.8 Vacchagottasutta&lt;/a&gt;&lt;a href="javascript:void(0)" onclick="upP()" id="upL" name="272780" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="274485" title="Go to next page"&gt;10.1.10 Ānandasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
