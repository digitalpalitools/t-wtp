<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/4"&gt;4 Aggaññasutta&lt;/a&gt;&lt;/div&gt;&lt;div class="i"&gt;4.4 Bhūmipappaṭakapātubhāva&lt;/div&gt;&lt;div class=h&gt;Aggaññasutta&lt;/div&gt;&lt;div class=h&gt;Bhūmipappaṭakapātubhāva&lt;/div&gt;&lt;div class="q" id="p_8D_256"&gt; &lt;div class="divNumber"&gt;123.&lt;/div&gt; &lt;div class="p"&gt;&lt;span class="pN"&gt;256&lt;/span&gt;Atha kho tesaṃ, vāseṭṭha, sattānaṃ rasāya pathaviyā antarahitāya bhūmipappaṭako pāturahosi. Seyyathāpi nāma ahicchattako; evameva pāturahosi. So ahosi vaṇṇasampanno gandhasampanno rasasampanno, seyyathāpi nāma sampannaṃ vā sappi sampannaṃ vā navanītaṃ evaṃvaṇṇo ahosi. Seyyathāpi nāma khuddamadhuṃ aneḷakaṃ; evamassādo ahosi. &lt;/div&gt;&lt;/div&gt;&lt;div class="q" id="p_8D_257"&gt; &lt;div class="p"&gt;&lt;span class="pN"&gt;257&lt;/span&gt;Atha kho te, vāseṭṭha, sattā bhūmipappaṭakaṃ upakkamiṃsu paribhuñjituṃ. Te taṃ paribhuñjantā tambhakkhā tadāhārā ciraṃ dīghamaddhānaṃ aṭṭhaṃsu. Yathā yathā kho te, vāseṭṭha, sattā bhūmipappaṭakaṃ paribhuñjantā tambhakkhā tadāhārā ciraṃ dīghamaddhānaṃ aṭṭhaṃsu tathā tathā tesaṃ sattānaṃ bhiyyoso mattāya kharattañceva kāyasmiṃ okkami, vaṇṇavevaṇṇatā ca paññāyittha. Ekidaṃ sattā vaṇṇavanto honti, ekidaṃ sattā dubbaṇṇā. Tattha ye te sattā vaṇṇavanto, te dubbaṇṇe satte atimaññanti—  ‘mayametehi vaṇṇavantatarā, amhehete dubbaṇṇatarā’ti. Tesaṃ vaṇṇātimānapaccayā mānātimānajātikānaṃ bhūmipappaṭako antaradhāyi. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272445" title="Go to previous page"&gt;&amp;lt;&amp;lt; 4.3 Candimasūriyādipātubhāva&lt;/a&gt;&lt;a href="javascript:void(0)" onclick="upP()" id="upL" name="271672" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272447" title="Go to next page"&gt;4.5 Padālatāpātubhāva &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
