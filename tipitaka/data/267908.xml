<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/4"&gt;4 Saccavibhaṅga&lt;/a&gt;&lt;/div&gt;&lt;div class="i"&gt;4.2 Abhidhammabhājanīya&lt;/div&gt;&lt;div class=h&gt;Saccavibhaṅga&lt;/div&gt;&lt;div class=h&gt;Abhidhammabhājanīya&lt;/div&gt;&lt;div class="q" id="p_30Vbh_767"&gt; &lt;div class="divNumber"&gt;206.&lt;/div&gt; &lt;div class="p"&gt;&lt;span class="pN"&gt;767&lt;/span&gt;Cattāri saccāni—  dukkhaṃ, dukkhasamudayo, dukkhanirodho, dukkhanirodhagāminī paṭipadā. &lt;/div&gt;&lt;/div&gt;&lt;div class="q" id="p_30Vbh_768"&gt; &lt;div class="p"&gt;&lt;span class="pN"&gt;768&lt;/span&gt;Tattha katamo dukkhasamudayo? Taṇhā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_769"&gt; &lt;div class="p"&gt;&lt;span class="pN"&gt;769&lt;/span&gt;Tattha katamaṃ dukkhaṃ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_770"&gt; &lt;div class="p"&gt;&lt;span class="pN"&gt;770&lt;/span&gt;Tattha katamo dukkhanirodho? Taṇhāya pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_771"&gt; &lt;div class="p"&gt;&lt;span class="pN"&gt;771&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti sammādiṭṭhi…pe…  sammāsamādhi. &lt;/div&gt;&lt;/div&gt;&lt;div class="q" id="p_30Vbh_772"&gt; &lt;div class="p"&gt;&lt;span class="pN"&gt;772&lt;/span&gt;Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”. &lt;/div&gt;&lt;/div&gt;&lt;div class="q" id="p_30Vbh_773"&gt; &lt;div class="p"&gt;&lt;span class="pN"&gt;773&lt;/span&gt;Tattha katamo sammāsaṅkappo? Yo takko vitakko…pe…  sammāsaṅkappo maggaṅgaṃ maggapariyāpannaṃ—  ayaṃ vuccati “sammāsaṅkappo”. &lt;/div&gt;&lt;/div&gt;&lt;div class="q" id="p_30Vbh_774"&gt; &lt;div class="p"&gt;&lt;span class="pN"&gt;774&lt;/span&gt;Tattha katamā sammāvācā? Yā catūhi vacīduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāvācā maggaṅgaṃ maggapariyāpannaṃ—  ayaṃ vuccati “sammāvācā”. &lt;/div&gt;&lt;/div&gt;&lt;div class="q" id="p_30Vbh_775"&gt; &lt;div class="p"&gt;&lt;span class="pN"&gt;775&lt;/span&gt;Tattha katamo sammākammanto? Yā tīhi kāyaduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammākammanto maggaṅgaṃ maggapariyāpannaṃ—  ayaṃ vuccati “sammākammanto”. &lt;/div&gt;&lt;/div&gt;&lt;div class="q" id="p_30Vbh_776"&gt; &lt;div class="p"&gt;&lt;span class="pN"&gt;776&lt;/span&gt;Tattha katamo sammāājīvo? Yā micchā ājīvā ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāājīvo maggaṅgaṃ maggapariyāpannaṃ—  ayaṃ vuccati “sammāājīvo”. &lt;/div&gt;&lt;/div&gt;&lt;div class="q" id="p_30Vbh_777"&gt; &lt;div class="p"&gt;&lt;span class="pN"&gt;777&lt;/span&gt;Tattha katamo sammāvāyāmo? Yo cetasiko vīriyārambho …pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “sammāvāyāmo”. &lt;/div&gt;&lt;/div&gt;&lt;div class="q" id="p_30Vbh_778"&gt; &lt;div class="p"&gt;&lt;span class="pN"&gt;778&lt;/span&gt;Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṃ maggapariyāpannaṃ—  ayaṃ vuccati “sammāsati”. &lt;/div&gt;&lt;/div&gt;&lt;div class="q" id="p_30Vbh_779"&gt; &lt;div class="p"&gt;&lt;span class="pN"&gt;779&lt;/span&gt;Tattha katamo sammāsamādhi? Yā cittassa ṭhiti saṇṭhiti…pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_780"&gt; &lt;div class="divNumber"&gt;207.&lt;/div&gt; &lt;div class="p"&gt;&lt;span class="pN"&gt;780&lt;/span&gt;Tattha katamo dukkhasamudayo? Taṇhā ca avasesā ca kilesā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_781"&gt; &lt;div class="p"&gt;&lt;span class="pN"&gt;781&lt;/span&gt;Tattha katamaṃ dukkhaṃ? Avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_782"&gt; &lt;div class="p"&gt;&lt;span class="pN"&gt;782&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_783"&gt; &lt;div class="p"&gt;&lt;span class="pN"&gt;783&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṃ vuccati—  “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_784"&gt; &lt;div class="divNumber"&gt;208.&lt;/div&gt; &lt;div class="p"&gt;&lt;span class="pN"&gt;784&lt;/span&gt;Tattha katamo dukkhasamudayo? Taṇhā ca avasesā ca kilesā, avasesā ca akusalā dhammā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_785"&gt; &lt;div class="p"&gt;&lt;span class="pN"&gt;785&lt;/span&gt;Tattha katamaṃ dukkhaṃ? Tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_786"&gt; &lt;div class="p"&gt;&lt;span class="pN"&gt;786&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ, avasesānañca akusalānaṃ dhammānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_787"&gt; &lt;div class="p"&gt;&lt;span class="pN"&gt;787&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_788"&gt; &lt;div class="divNumber"&gt;209.&lt;/div&gt; &lt;div class="p"&gt;&lt;span class="pN"&gt;788&lt;/span&gt;Tattha katamo dukkhasamudayo? Taṇhā ca avasesā ca kilesā, avasesā ca akusalā dhammā, tīṇi ca kusalamūlāni sāsavāni—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_789"&gt; &lt;div class="p"&gt;&lt;span class="pN"&gt;789&lt;/span&gt;Tattha katamaṃ dukkhaṃ? Avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_790"&gt; &lt;div class="p"&gt;&lt;span class="pN"&gt;790&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ, avasesānañca akusalānaṃ dhammānaṃ, tiṇṇañca kusalamūlānaṃ sāsavānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_791"&gt; &lt;div class="p"&gt;&lt;span class="pN"&gt;791&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_792"&gt; &lt;div class="divNumber"&gt;210.&lt;/div&gt; &lt;div class="p"&gt;&lt;span class="pN"&gt;792&lt;/span&gt;Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_793"&gt; &lt;div class="p"&gt;&lt;span class="pN"&gt;793&lt;/span&gt;Tattha katamaṃ dukkhaṃ? Sāsavā kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_794"&gt; &lt;div class="p"&gt;&lt;span class="pN"&gt;794&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ, avasesānañca akusalānaṃ dhammānaṃ, tiṇṇañca kusalamūlānaṃ sāsavānaṃ, avasesānañca sāsavānaṃ kusalānaṃ dhammānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_795"&gt; &lt;div class="p"&gt;&lt;span class="pN"&gt;795&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_796"&gt; &lt;div class="divNumber"&gt;211.&lt;/div&gt; &lt;div class="p"&gt;&lt;span class="pN"&gt;796&lt;/span&gt;Cattāri saccāni—  dukkhaṃ, dukkhasamudayo, dukkhanirodho, dukkhanirodhagāminī paṭipadā. &lt;/div&gt;&lt;/div&gt;&lt;div class="q" id="p_30Vbh_797"&gt; &lt;div class="p"&gt;&lt;span class="pN"&gt;797&lt;/span&gt;Tattha katamo dukkhasamudayo? Taṇhā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_798"&gt; &lt;div class="p"&gt;&lt;span class="pN"&gt;798&lt;/span&gt;Tattha katamaṃ dukkhaṃ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_799"&gt; &lt;div class="p"&gt;&lt;span class="pN"&gt;799&lt;/span&gt;Tattha katamo dukkhanirodho? Taṇhāya pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_800"&gt; &lt;div class="p"&gt;&lt;span class="pN"&gt;800&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi. &lt;/div&gt;&lt;/div&gt;&lt;div class="q" id="p_30Vbh_801"&gt; &lt;div class="p"&gt;&lt;span class="pN"&gt;801&lt;/span&gt;Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”. &lt;/div&gt;&lt;/div&gt;&lt;div class="q" id="p_30Vbh_802"&gt; &lt;div class="p"&gt;&lt;span class="pN"&gt;802&lt;/span&gt;Tattha katamo sammāsaṅkappo? Yo takko vitakko…pe…  sammāsaṅkappo maggaṅgaṃ maggapariyāpannaṃ—  ayaṃ vuccati “sammāsaṅkappo”. &lt;/div&gt;&lt;/div&gt;&lt;div class="q" id="p_30Vbh_803"&gt; &lt;div class="p"&gt;&lt;span class="pN"&gt;803&lt;/span&gt;Tattha katamo sammāvāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “sammāvāyāmo”. &lt;/div&gt;&lt;/div&gt;&lt;div class="q" id="p_30Vbh_804"&gt; &lt;div class="p"&gt;&lt;span class="pN"&gt;804&lt;/span&gt;Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṃ maggapariyāpannaṃ—  ayaṃ vuccati “sammāsati”. &lt;/div&gt;&lt;/div&gt;&lt;div class="q" id="p_30Vbh_805"&gt; &lt;div class="p"&gt;&lt;span class="pN"&gt;805&lt;/span&gt;Tattha katamo sammāsamādhi? Yā cittassa ṭhiti…pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_806"&gt; &lt;div class="divNumber"&gt;212.&lt;/div&gt; &lt;div class="p"&gt;&lt;span class="pN"&gt;806&lt;/span&gt;Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_807"&gt; &lt;div class="p"&gt;&lt;span class="pN"&gt;807&lt;/span&gt;Tattha katamaṃ dukkhaṃ? Sāsavā kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_808"&gt; &lt;div class="p"&gt;&lt;span class="pN"&gt;808&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ, avasesānañca akusalānaṃ dhammānaṃ, tiṇṇañca kusalamūlānaṃ sāsavānaṃ, avasesānañca sāsavānaṃ kusalānaṃ dhammānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_809"&gt; &lt;div class="p"&gt;&lt;span class="pN"&gt;809&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi. Ayaṃ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. &lt;/div&gt;&lt;/div&gt;&lt;div class="q" id="p_30Vbh_810"&gt; &lt;div class="divNumber"&gt;213.&lt;/div&gt; &lt;div class="p"&gt;&lt;span class="pN"&gt;810&lt;/span&gt;Cattāri saccāni—  dukkhaṃ, dukkhasamudayo, dukkhanirodho, dukkhanirodhagāminī paṭipadā. &lt;/div&gt;&lt;/div&gt;&lt;div class="q" id="p_30Vbh_811"&gt; &lt;div class="p"&gt;&lt;span class="pN"&gt;811&lt;/span&gt;Tattha katamo dukkhasamudayo? Taṇhā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_812"&gt; &lt;div class="p"&gt;&lt;span class="pN"&gt;812&lt;/span&gt;Tattha katamaṃ dukkhaṃ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_813"&gt; &lt;div class="p"&gt;&lt;span class="pN"&gt;813&lt;/span&gt;Tattha katamo dukkhanirodho? Taṇhāya pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_814"&gt; &lt;div class="p"&gt;&lt;span class="pN"&gt;814&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ayaṃ vuccati “dukkhanirodhagāminī paṭipadā”. &lt;/div&gt;&lt;/div&gt;&lt;div class="q" id="p_30Vbh_815"&gt; &lt;div class="divNumber"&gt;214.&lt;/div&gt; &lt;div class="p"&gt;&lt;span class="pN"&gt;815&lt;/span&gt;Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṃ vuccati “dukkhasamudayo”. &lt;/div&gt;&lt;/div&gt;&lt;div class="q" id="p_30Vbh_816"&gt; &lt;div class="p"&gt;&lt;span class="pN"&gt;816&lt;/span&gt;Tattha katamaṃ dukkhaṃ? Sāsavā kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ—  idaṃ vuccati “dukkhaṃ”. &lt;/div&gt;&lt;/div&gt;&lt;div class="q" id="p_30Vbh_817"&gt; &lt;div class="p"&gt;&lt;span class="pN"&gt;817&lt;/span&gt;Tattha katamo dukkhanirodho? Taṇhāya ca, avasesānañca kilesānaṃ, avasesānañca akusalānaṃ dhammānaṃ, tiṇṇañca kusalamūlānaṃ sāsavānaṃ, avasesānañca sāsavānaṃ kusalānaṃ dhammānaṃ pahānaṃ—  ayaṃ vuccati “dukkhanirodho”. &lt;/div&gt;&lt;/div&gt;&lt;div class="q" id="p_30Vbh_818"&gt; &lt;div class="p"&gt;&lt;span class="pN"&gt;818&lt;/span&gt;Tattha katamā dukkhanirodhagāminī paṭipadā? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ayaṃ vuccati “dukkhanirodhagāminī paṭipadā”. &lt;/div&gt;&lt;/div&gt;&lt;div class="CENTER" id="p_30Vbh_819"&gt;&lt;span class="pN"&gt;819&lt;/span&gt;Abhidhammabhājanīyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269968" title="Go to previous page"&gt;&amp;lt;&amp;lt; 4.1.4 Maggasacca&lt;/a&gt;&lt;a href="javascript:void(0)" onclick="upP()" id="upL" name="266425" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267909" title="Go to next page"&gt;4.3 Pañhāpucchaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
