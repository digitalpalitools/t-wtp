<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.6"&gt;1.6 Pāṭidesanīyakaṇḍa&lt;/a&gt;&lt;/div&gt;&lt;div class="i"&gt;1.6.4 Catutthapāṭidesanīyasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pāṭidesanīyakaṇḍa&lt;/div&gt;&lt;div class=h&gt;Catutthapāṭidesanīyasikkhāpada&lt;/div&gt;&lt;div class="q" id="p_2V_1656"&gt;&lt;div class="divNumber"&gt;570.&lt;/div&gt;&lt;div class="p"&gt;&lt;span class="pN"&gt;1656&lt;/span&gt;Tena samayena buddho bhagavā sakkesu viharati kapilavatthusmiṃ nigrodhārāme. Tena kho pana samayena sākiyadāsakā avaruddhā honti. Sākiyāniyo icchanti āraññakesu senāsanesu bhattaṃ kātuṃ. Assosuṃ kho sākiyadāsakā—  “sākiyāniyo kira āraññakesu senāsanesu bhattaṃ kattukāmā”ti. Te magge pariyuṭṭhiṃsu. Sākiyāniyo paṇītaṃ khādanīyaṃ bhojanīyaṃ ādāya āraññakaṃ senāsanaṃ agamaṃsu. Sākiyadāsakā nikkhamitvā sākiyāniyo acchindiṃsu ca dūsesuñca. Sākiyā nikkhamitvā te core sabhaṇḍe gahetvā ujjhāyanti khiyyanti vipācenti—  “kathañhi nāma bhadantā ārāme core paṭivasante nārocessantī”ti.&lt;/div&gt;&lt;/div&gt;&lt;div class="q" id="p_2V_1657"&gt;&lt;div class="p"&gt;&lt;span class="pN"&gt;1657&lt;/span&gt;Assosuṃ kho bhikkhū sākiyānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca saṃghasuṭṭhutāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1658"&gt;&lt;div class="p"&gt;&lt;span class="pN"&gt;1658&lt;/span&gt;&lt;span class="bold"&gt;“Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṃviditaṃ khādanīyaṃ&lt;/span&gt; &lt;span class="bold"&gt;vā bhojanīyaṃ vā ajjhārāme sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ taṃ paṭidesemī’”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_1659"&gt;&lt;div class="p"&gt;&lt;span class="pN"&gt;1659&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_1660"&gt;&lt;div class="divNumber"&gt;571.&lt;/div&gt;&lt;div class="p"&gt;&lt;span class="pN"&gt;1660&lt;/span&gt;Tena kho pana samayena aññataro bhikkhu āraññakesu senāsanesu gilāno hoti. Manussā khādanīyaṃ vā bhojanīyaṃ vā ādāya āraññakaṃ senāsanaṃ agamaṃsu. Atha kho te manussā taṃ bhikkhuṃ etadavocuṃ—  “bhuñjatha, bhante”ti. Atha kho so bhikkhu—  “bhagavatā paṭikkhittaṃ āraññakesu senāsanesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti kukkuccāyanto na paṭiggahesi, nāsakkhi piṇḍāya carituṃ, chinnabhatto ahosi.&lt;/div&gt;&lt;/div&gt;&lt;div class="q" id="p_2V_1661"&gt;&lt;div class="p"&gt;&lt;span class="pN"&gt;1661&lt;/span&gt;Atha kho so bhikkhu bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā āraññakesu senāsanesu pubbe appaṭisaṃviditaṃ khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1662"&gt;&lt;div class="divNumber"&gt;572.&lt;/div&gt;&lt;div class="p"&gt;&lt;span class="pN"&gt;1662&lt;/span&gt;&lt;span class="bold"&gt;“Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṃviditaṃ khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṃ tena bhikkhunā—  ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”&lt;/span&gt;ti. (&lt;span class="italic"&gt;4&lt;/span&gt;:&lt;span class="bold"&gt;145&lt;/span&gt;)&lt;/div&gt;&lt;/div&gt;&lt;div class="q" id="p_2V_1663"&gt;&lt;div class="divNumber"&gt;573.&lt;/div&gt;&lt;div class="p"&gt;&lt;span class="pN"&gt;1663&lt;/span&gt;&lt;span class="bold"&gt;Yāni kho pana tāni āraññakāni senāsanānī&lt;/span&gt;ti &lt;span class="bold"&gt;āraññakaṃ&lt;/span&gt; nāma &lt;span class="bold"&gt;senāsanaṃ&lt;/span&gt; pañcadhanusatikaṃ pacchimaṃ.&lt;/div&gt;&lt;/div&gt;&lt;div class="q" id="p_2V_1664"&gt;&lt;div class="p"&gt;&lt;span class="pN"&gt;1664&lt;/span&gt;&lt;span class="bold"&gt;Sāsaṅkaṃ&lt;/span&gt; nāma ārāme ārāmūpacāre corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.&lt;/div&gt;&lt;/div&gt;&lt;div class="q" id="p_2V_1665"&gt;&lt;div class="p"&gt;&lt;span class="pN"&gt;1665&lt;/span&gt;&lt;span class="bold"&gt;Sappaṭibhayaṃ&lt;/span&gt; nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.&lt;/div&gt;&lt;/div&gt;&lt;div class="q" id="p_2V_1666"&gt;&lt;div class="p"&gt;&lt;span class="pN"&gt;1666&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1667"&gt;&lt;div class="p"&gt;&lt;span class="pN"&gt;1667&lt;/span&gt;&lt;span class="bold"&gt;Tathārūpesu senāsanesū&lt;/span&gt;ti evarūpesu senāsanesu.&lt;/div&gt;&lt;/div&gt;&lt;div class="q" id="p_2V_1668"&gt;&lt;div class="p"&gt;&lt;span class="pN"&gt;1668&lt;/span&gt;&lt;span class="bold"&gt;Appaṭisaṃviditaṃ&lt;/span&gt; nāma pañcannaṃ paṭisaṃviditaṃ, etaṃ appaṭisaṃviditaṃ nāma. Ārāmaṃ ārāmūpacāraṃ ṭhapetvā paṭisaṃviditaṃ, etaṃ appaṭisaṃviditaṃ nāma.&lt;/div&gt;&lt;/div&gt;&lt;div class="q" id="p_2V_1669"&gt;&lt;div class="p"&gt;&lt;span class="pN"&gt;1669&lt;/span&gt;Paṭisaṃviditaṃ nāma yo koci itthī vā puriso vā ārāmaṃ ārāmūpacāraṃ āgantvā āroceti—  “itthannāmassa, bhante, khādanīyaṃ vā bhojanīyaṃ vā āharissantī”ti. Sace sāsaṅkaṃ hoti, sāsaṅkanti ācikkhitabbaṃ; sace sappaṭibhayaṃ hoti, sappaṭibhayanti ācikkhitabbaṃ; sace—  “hotu, bhante, āhariyissatī”ti bhaṇati, corā vattabbā—  “manussā idhūpacaranti apasakkathā”ti. Yāguyā paṭisaṃvidite tassā parivāro āhariyyati, etaṃ paṭisaṃviditaṃ nāma. Bhattena paṭisaṃvidite tassa parivāro āhariyyati, etaṃ paṭisaṃviditaṃ nāma. Khādanīyena paṭisaṃvidite tassa parivāro āhariyyati, etaṃ paṭisaṃviditaṃ nāma. Kulena paṭisaṃvidite yo tasmiṃ kule manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma. Gāmena paṭisaṃvidite yo tasmiṃ gāme manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma. Pūgena paṭisaṃvidite yo tasmiṃ pūge manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma.&lt;/div&gt;&lt;/div&gt;&lt;div class="q" id="p_2V_1670"&gt;&lt;div class="p"&gt;&lt;span class="pN"&gt;1670&lt;/span&gt;&lt;span class="bold"&gt;Khādanīyaṃ&lt;/span&gt; nāma pañca bhojanāni—  yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.&lt;/div&gt;&lt;/div&gt;&lt;div class="q" id="p_2V_1671"&gt;&lt;div class="p"&gt;&lt;span class="pN"&gt;1671&lt;/span&gt;&lt;span class="bold"&gt;Bhojanīyaṃ&lt;/span&gt; nāma pañca bhojanāni—  odano, kummāso, sattu, maccho, maṃsaṃ.&lt;/div&gt;&lt;/div&gt;&lt;div class="q" id="p_2V_1672"&gt;&lt;div class="p"&gt;&lt;span class="pN"&gt;1672&lt;/span&gt;&lt;span class="bold"&gt;Ajjhārāmo&lt;/span&gt; nāma parikkhittassa ārāmassa antoārāmo. Aparikkhittassa upacāro.&lt;/div&gt;&lt;/div&gt;&lt;div class="q" id="p_2V_1673"&gt;&lt;div class="p"&gt;&lt;span class="pN"&gt;1673&lt;/span&gt;&lt;span class="bold"&gt;Agilāno&lt;/span&gt; nāma sakkoti piṇḍāya carituṃ.&lt;/div&gt;&lt;/div&gt;&lt;div class="q" id="p_2V_1674"&gt;&lt;div class="p"&gt;&lt;span class="pN"&gt;1674&lt;/span&gt;&lt;span class="bold"&gt;Gilāno&lt;/span&gt; nāma na sakkoti piṇḍāya carituṃ.&lt;/div&gt;&lt;/div&gt;&lt;div class="q" id="p_2V_1675"&gt;&lt;div class="p"&gt;&lt;span class="pN"&gt;1675&lt;/span&gt;Appaṭisaṃviditaṃ agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1676"&gt;&lt;div class="divNumber"&gt;574.&lt;/div&gt;&lt;div class="p"&gt;&lt;span class="pN"&gt;1676&lt;/span&gt;Appaṭisaṃvidite appaṭisaṃviditasaññī khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. Appaṭisaṃvidite vematiko khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. Appaṭisaṃvidite paṭisaṃviditasaññī khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa.&lt;/div&gt;&lt;/div&gt;&lt;div class="q" id="p_2V_1677"&gt;&lt;div class="p"&gt;&lt;span class="pN"&gt;1677&lt;/span&gt;Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Paṭisaṃvidite appaṭisaṃviditasaññī, āpatti dukkaṭassa. Paṭisaṃvidite vematiko, āpatti dukkaṭassa. Paṭisaṃvidite paṭisaṃviditasaññī, anāpatti.&lt;/div&gt;&lt;/div&gt;&lt;div class="q" id="p_2V_1678"&gt;&lt;div class="divNumber"&gt;575.&lt;/div&gt;&lt;div class="p"&gt;&lt;span class="pN"&gt;1678&lt;/span&gt;Anāpatti—  paṭisaṃvidite, gilānassa, paṭisaṃvidite vā gilānassa vā sesakaṃ bhuñjati, bahārāme paṭiggahetvā antoārāme bhuñjati, tattha jātakaṃ mūlaṃ vā tacaṃ vā pattaṃ vā pupphaṃ vā phalaṃ vā bhuñjati, yāmakālikaṃ sattāhakālikaṃ yāvajīvikaṃ sati paccaye paribhuñjati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1679"&gt;&lt;span class="pN"&gt;1679&lt;/span&gt;Catutthapāṭidesanīyasikkhāpadaṃ niṭṭhitaṃ.&lt;/div&gt;&lt;div class="q" id="p_2V_1680"&gt;&lt;div class="p"&gt;&lt;span class="pN"&gt;1680&lt;/span&gt;Uddiṭṭhā kho, āyasmanto, cattāro pāṭidesanīyā dhammā. Tatthāyasmante pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyasmanto, tasmā tuṇhī, evametaṃ dhārayāmīti.&lt;/div&gt;&lt;/div&gt;&lt;div class="ENDH3" id="p_2V_1681"&gt;&lt;span class="pN"&gt;1681&lt;/span&gt;Pāṭidesanīyakaṇḍaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273241" title="Go to previous page"&gt;&amp;lt;&amp;lt; 1.6.3 Tatiyapāṭidesanīyasikkhāpada&lt;/a&gt;&lt;a href="javascript:void(0)" onclick="upP()" id="upL" name="271802" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271803" title="Go to next page"&gt;1.7 Sekhiyakaṇḍa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
