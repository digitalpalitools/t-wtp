<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.6"&gt;2.4.6 Ārāmavagga&lt;/a&gt;&lt;/div&gt;&lt;div class="i"&gt;2.4.6.4 Pavāritasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ārāmavagga&lt;/div&gt;&lt;div class=h&gt;Pavāritasikkhāpada&lt;/div&gt;&lt;div class="q" id="p_2V_3124"&gt; &lt;div class="divNumber"&gt;1037.&lt;/div&gt; &lt;div class="p"&gt;&lt;span class="pN"&gt;3124&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro brāhmaṇo bhikkhuniyo nimantetvā bhojesi. Bhikkhuniyo bhuttāvī pavāritā ñātikulāni gantvā ekaccā bhuñjiṃsu ekaccā piṇḍapātaṃ ādāya agamaṃsu. Atha kho so brāhmaṇo paṭivissake etadavoca—  “bhikkhuniyo mayā, ayyā, santappitā, etha tumhepi santappessāmī”ti. Te evamāhaṃsu—  “kiṃ tvaṃ, ayyo, amhe santappessasi. Yāpi tayā nimantitā tāpi amhākaṃ gharāni āgantvā ekaccā bhuñjiṃsu ekaccā piṇḍapātaṃ ādāya agamaṃsū”ti. Atha kho so brāhmaṇo ujjhāyati khiyyati vipāceti—  “kathañhi nāma bhikkhuniyo amhākaṃ ghare bhuñjitvā aññatra bhuñjissanti, na cāhaṃ paṭibalo yāvadatthaṃ dātun”ti. &lt;/div&gt;&lt;/div&gt;&lt;div class="q" id="p_2V_3125"&gt; &lt;div class="p"&gt;&lt;span class="pN"&gt;3125&lt;/span&gt;Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo bhuttāvī pavāritā aññatra bhuñjissantī”ti…pe…  “saccaṃ kira, bhikkhave, bhikkhuniyo bhuttāvī pavāritā aññatra bhuñjantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo bhuttāvī pavāritā aññatra bhuñjissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3126"&gt; &lt;div class="divNumber"&gt;1038.&lt;/div&gt; &lt;div class="p"&gt;&lt;span class="pN"&gt;3126&lt;/span&gt;&lt;span class="bold"&gt;“Yā pana bhikkhunī nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vā, pācittiyan”&lt;/span&gt;ti. (&lt;span class="italic"&gt;54&lt;/span&gt;:&lt;span class="bold"&gt;109&lt;/span&gt;) &lt;/div&gt;&lt;/div&gt;&lt;div class="q" id="p_2V_3127"&gt; &lt;div class="divNumber"&gt;1039.&lt;/div&gt; &lt;div class="p"&gt;&lt;span class="pN"&gt;3127&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3128"&gt; &lt;div class="p"&gt;&lt;span class="pN"&gt;3128&lt;/span&gt;&lt;span class="bold"&gt;Nimantitā&lt;/span&gt; nāma pañcannaṃ bhojanānaṃ aññatarena bhojanena nimantitā. &lt;/div&gt;&lt;/div&gt;&lt;div class="q" id="p_2V_3129"&gt; &lt;div class="p"&gt;&lt;span class="pN"&gt;3129&lt;/span&gt;&lt;span class="bold"&gt;Pavāritā&lt;/span&gt; nāma asanaṃ paññāyati, bhojanaṃ paññāyati, hatthapāse ṭhitā abhiharati, paṭikkhepo paññāyati. &lt;/div&gt;&lt;/div&gt;&lt;div class="q" id="p_2V_3130"&gt; &lt;div class="p"&gt;&lt;span class="pN"&gt;3130&lt;/span&gt;&lt;span class="bold"&gt;Khādanīyaṃ&lt;/span&gt; nāma pañca bhojanāni—  yāguṃ yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma. &lt;/div&gt;&lt;/div&gt;&lt;div class="q" id="p_2V_3131"&gt; &lt;div class="p"&gt;&lt;span class="pN"&gt;3131&lt;/span&gt;&lt;span class="bold"&gt;Bhojanīyaṃ&lt;/span&gt; nāma pañca bhojanāni—  odano, kummāso, sattu, maccho, maṃsaṃ. &lt;/div&gt;&lt;/div&gt;&lt;div class="q" id="p_2V_3132"&gt; &lt;div class="p"&gt;&lt;span class="pN"&gt;3132&lt;/span&gt;“Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa. &lt;/div&gt;&lt;/div&gt;&lt;div class="q" id="p_2V_3133"&gt; &lt;div class="divNumber"&gt;1040.&lt;/div&gt; &lt;div class="p"&gt;&lt;span class="pN"&gt;3133&lt;/span&gt;Nimantite nimantitasaññā khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Nimantite vematikā khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Nimantite animantitasaññā khādanīyaṃ vā bhojanīyaṃ vā khādati vā bhuñjati vā, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3134"&gt; &lt;div class="p"&gt;&lt;span class="pN"&gt;3134&lt;/span&gt;Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa…pe… . &lt;/div&gt;&lt;/div&gt;&lt;div class="q" id="p_2V_3135"&gt; &lt;div class="divNumber"&gt;1041.&lt;/div&gt; &lt;div class="p"&gt;&lt;span class="pN"&gt;3135&lt;/span&gt;Anāpatti—  nimantitā appavāritā, yāguṃ pivati, sāmike apaloketvā bhuñjati, yāmakālikaṃ sattāhakālikaṃ yāvajīvikaṃ sati paccaye paribhuñjati, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3136"&gt;&lt;span class="pN"&gt;3136&lt;/span&gt;Catutthasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276689" title="Go to previous page"&gt;&amp;lt;&amp;lt; 2.4.6.3 Gaṇaparibhāsanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273290" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276691" title="Go to next page"&gt;2.4.6.5 Kulamaccharinīsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
