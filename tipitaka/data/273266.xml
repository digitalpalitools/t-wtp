<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.2"&gt;2.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;2.2.2 Corīvuṭṭhāpikāsikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Corīvuṭṭhāpikāsikkhāpada&lt;/div&gt;&lt;div class="q" id="p_2V_2222"&gt; &lt;div class="divNumber"&gt;682.&lt;/div&gt; &lt;div class="p"&gt;&lt;span class="pN"&gt;2222&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena vesāliyaṃ aññatarassa licchavissa pajāpati aticārinī hoti. Atha kho so licchavi taṃ itthiṃ etadavoca—  “sādhu viramāhi, anatthaṃ kho te karissāmī”ti. Evampi vuccamānā nādiyi. Tena kho pana samayena vesāliyaṃ licchavigaṇo sannipatito hoti kenacideva karaṇīyena. Atha kho so licchavi te licchavayo etadavoca—  “ekaṃ me, ayyo, itthiṃ anujānāthā”ti. “Kā nāma sā”ti? “Mayhaṃ pajāpati aticarati, taṃ ghātessāmī”ti. “Jānāhī”ti. Assosi kho sā itthī—  “sāmiko kira maṃ ghātetukāmo”ti. Varabhaṇḍaṃ ādāya sāvatthiṃ gantvā titthiye upasaṅkamitvā pabbajjaṃ yāci. Titthiyā na icchiṃsu pabbājetuṃ. Bhikkhuniyo upasaṅkamitvā pabbajjaṃ yāci. Bhikkhuniyopi na icchiṃsu pabbājetuṃ. Thullanandaṃ bhikkhuniṃ upasaṅkamitvā bhaṇḍakaṃ dassetvā pabbajjaṃ yāci. Thullanandā bhikkhunī bhaṇḍakaṃ gahetvā pabbājesi. &lt;/div&gt;&lt;/div&gt;&lt;div class="q" id="p_2V_2223"&gt; &lt;div class="p"&gt;&lt;span class="pN"&gt;2223&lt;/span&gt;Atha kho so licchavi taṃ itthiṃ gavesanto sāvatthiṃ gantvā bhikkhunīsu pabbajitaṃ disvāna yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca—  “pajāpati me, deva, varabhaṇḍaṃ ādāya sāvatthiṃ anuppattā. Taṃ devo anujānātū”ti. “Tena hi, bhaṇe, vicinitvā ācikkhā”ti. “Diṭṭhā, deva, bhikkhunīsu pabbajitā”ti. “Sace, bhaṇe, bhikkhunīsu pabbajitā, na sā labbhā kiñci kātuṃ. Svākkhāto bhagavatā dhammo, caratu brahmacariyaṃ sammā dukkhassa antakiriyāyā”ti. Atha kho so licchavi ujjhāyati khiyyati vipāceti—  “kathañhi nāma bhikkhuniyo coriṃ pabbājessantī”ti. &lt;/div&gt;&lt;/div&gt;&lt;div class="q" id="p_2V_2224"&gt; &lt;div class="p"&gt;&lt;span class="pN"&gt;2224&lt;/span&gt;Assosuṃ kho bhikkhuniyo tassa licchavissa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā coriṃ pabbājessatī”ti. Atha kho tā bhikkhuniyo bhikkhūnaṃ etamatthaṃ ārocesuṃ…pe…  “saccaṃ kira, bhikkhave, thullanandā bhikkhunī coriṃ pabbājetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī coriṃ pabbājessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2225"&gt; &lt;div class="divNumber"&gt;683.&lt;/div&gt; &lt;div class="p"&gt;&lt;span class="pN"&gt;2225&lt;/span&gt;&lt;span class="bold"&gt;“Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṃghaṃ vā gaṇaṃ vā pūgaṃ vā seṇiṃ vā aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. (&lt;span class="italic"&gt;2&lt;/span&gt;:&lt;span class="bold"&gt;10&lt;/span&gt;) &lt;/div&gt;&lt;/div&gt;&lt;div class="q" id="p_2V_2226"&gt; &lt;div class="divNumber"&gt;684.&lt;/div&gt; &lt;div class="p"&gt;&lt;span class="pN"&gt;2226&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2227"&gt; &lt;div class="p"&gt;&lt;span class="pN"&gt;2227&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti aññe vā tassā ārocenti, sā vā āroceti. &lt;/div&gt;&lt;/div&gt;&lt;div class="q" id="p_2V_2228"&gt; &lt;div class="p"&gt;&lt;span class="pN"&gt;2228&lt;/span&gt;&lt;span class="bold"&gt;Corī&lt;/span&gt; nāma yā pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, esā corī nāma. &lt;/div&gt;&lt;/div&gt;&lt;div class="q" id="p_2V_2229"&gt; &lt;div class="p"&gt;&lt;span class="pN"&gt;2229&lt;/span&gt;&lt;span class="bold"&gt;Vajjhā&lt;/span&gt; nāma yaṃ katvā vajjhappattā hoti. &lt;/div&gt;&lt;/div&gt;&lt;div class="q" id="p_2V_2230"&gt; &lt;div class="p"&gt;&lt;span class="pN"&gt;2230&lt;/span&gt;&lt;span class="bold"&gt;Viditā&lt;/span&gt; nāma aññehi manussehi ñātā hoti “vajjhā esā”ti. &lt;/div&gt;&lt;/div&gt;&lt;div class="q" id="p_2V_2231"&gt; &lt;div class="p"&gt;&lt;span class="pN"&gt;2231&lt;/span&gt;&lt;span class="bold"&gt;Anapaloketvā&lt;/span&gt;ti anāpucchā. &lt;/div&gt;&lt;/div&gt;&lt;div class="q" id="p_2V_2232"&gt; &lt;div class="p"&gt;&lt;span class="pN"&gt;2232&lt;/span&gt;&lt;span class="bold"&gt;Rājā&lt;/span&gt; nāma yattha rājā anusāsati, rājā apaloketabbo. &lt;/div&gt;&lt;/div&gt;&lt;div class="q" id="p_2V_2233"&gt; &lt;div class="p"&gt;&lt;span class="pN"&gt;2233&lt;/span&gt;&lt;span class="bold"&gt;Saṃgho&lt;/span&gt; nāma bhikkhunisaṃgho vuccati, bhikkhunisaṃgho apaloketabbo. &lt;/div&gt;&lt;/div&gt;&lt;div class="q" id="p_2V_2234"&gt; &lt;div class="p"&gt;&lt;span class="pN"&gt;2234&lt;/span&gt;&lt;span class="bold"&gt;Gaṇo&lt;/span&gt; nāma yattha gaṇo anusāsati, gaṇo apaloketabbo. &lt;/div&gt;&lt;/div&gt;&lt;div class="q" id="p_2V_2235"&gt; &lt;div class="p"&gt;&lt;span class="pN"&gt;2235&lt;/span&gt;&lt;span class="bold"&gt;Pūgo&lt;/span&gt; nāma yattha pūgo anusāsati, pūgo apaloketabbo. &lt;/div&gt;&lt;/div&gt;&lt;div class="q" id="p_2V_2236"&gt; &lt;div class="p"&gt;&lt;span class="pN"&gt;2236&lt;/span&gt;&lt;span class="bold"&gt;Seṇi&lt;/span&gt; nāma yattha seṇi anusāsati, seṇi apaloketabbo. &lt;/div&gt;&lt;/div&gt;&lt;div class="q" id="p_2V_2237"&gt; &lt;div class="p"&gt;&lt;span class="pN"&gt;2237&lt;/span&gt;&lt;span class="bold"&gt;Aññatra kappā&lt;/span&gt;ti ṭhapetvā kappaṃ. &lt;span class="bold"&gt;Kappaṃ&lt;/span&gt; nāma dve kappāni—  titthiyesu vā pabbajitā hoti aññāsu vā bhikkhunīsu pabbajitā. Aññatra kappā “vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi thullaccayā. Kammavācāpariyosāne upajjhāyāya āpatti saṃghādisesassa. Gaṇassa ca ācariniyā ca āpatti dukkaṭassa. &lt;/div&gt;&lt;/div&gt;&lt;div class="q" id="p_2V_2238"&gt; &lt;div class="p"&gt;&lt;span class="pN"&gt;2238&lt;/span&gt;&lt;span class="bold"&gt;Ayampī&lt;/span&gt;ti purimaṃ upādāya vuccati. &lt;/div&gt;&lt;/div&gt;&lt;div class="q" id="p_2V_2239"&gt; &lt;div class="p"&gt;&lt;span class="pN"&gt;2239&lt;/span&gt;&lt;span class="bold"&gt;Paṭhamāpattikan&lt;/span&gt;ti saha vatthujjhācārā āpajjati asamanubhāsanāya. &lt;/div&gt;&lt;/div&gt;&lt;div class="q" id="p_2V_2240"&gt; &lt;div class="p"&gt;&lt;span class="pN"&gt;2240&lt;/span&gt;&lt;span class="bold"&gt;Nissāraṇīyan&lt;/span&gt;ti saṃghamhā nissārīyati. &lt;/div&gt;&lt;/div&gt;&lt;div class="q" id="p_2V_2241"&gt; &lt;div class="p"&gt;&lt;span class="pN"&gt;2241&lt;/span&gt;&lt;span class="bold"&gt;Saṃghādisesan&lt;/span&gt;ti…pe…  tenapi vuccati saṃghādisesoti. &lt;/div&gt;&lt;/div&gt;&lt;div class="q" id="p_2V_2242"&gt; &lt;div class="divNumber"&gt;685.&lt;/div&gt; &lt;div class="p"&gt;&lt;span class="pN"&gt;2242&lt;/span&gt;Coriyā corisaññā aññatra kappā vuṭṭhāpeti, āpatti saṃghādisesassa. Coriyā vematikā aññatra kappā vuṭṭhāpeti, āpatti dukkaṭassa. Coriyā acorisaññā aññatra kappā vuṭṭhāpeti, anāpatti. Acoriyā corisaññā, āpatti dukkaṭassa. Acoriyā vematikā, āpatti dukkaṭassa. Acoriyā acorisaññā, anāpatti. &lt;/div&gt;&lt;/div&gt;&lt;div class="q" id="p_2V_2243"&gt; &lt;div class="divNumber"&gt;686.&lt;/div&gt; &lt;div class="p"&gt;&lt;span class="pN"&gt;2243&lt;/span&gt;Anāpatti—  ajānantī vuṭṭhāpeti, apaloketvā vuṭṭhāpeti, kappakataṃ vuṭṭhāpeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2244"&gt;&lt;span class="pN"&gt;2244&lt;/span&gt;Dutiyasaṃghādisesasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273265" title="Go to previous page"&gt;&amp;lt;&amp;lt; 2.2.1 Ussayavādikāsikkhāpada&lt;/a&gt;&lt;a href="javascript:void(0)" onclick="upP()" id="upL" name="271806" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273267" title="Go to next page"&gt;2.2.3 Ekagāmantaragamanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
