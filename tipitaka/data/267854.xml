<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/3"&gt;3 Paññāvagga&lt;/a&gt;&lt;/div&gt;&lt;div class="i"&gt;3.8 Satipaṭṭhānakathā&lt;/div&gt;&lt;div class=h&gt;Paññāvagga&lt;/div&gt;&lt;div class=h&gt;Satipaṭṭhānakathā&lt;/div&gt;&lt;div class="q" id="p_26Ps_1882"&gt; &lt;div class="divNumber"&gt;34.&lt;/div&gt; &lt;div class="p"&gt;&lt;span class="pN"&gt;1882&lt;/span&gt;Sāvatthinidānaṃ. “Cattārome, bhikkhave, satipaṭṭhānā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ. Vedanāsu…  citte…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Ime kho, bhikkhave, cattāro satipaṭṭhānā”ti. &lt;/div&gt;&lt;/div&gt;&lt;div class="q" id="p_26Ps_1883"&gt; &lt;div class="divNumber"&gt;35.&lt;/div&gt; &lt;div class="p"&gt;&lt;span class="pN"&gt;1883&lt;/span&gt;Kathaṃ &lt;span class="bold"&gt;kāye kāyānupassī viharati? &lt;/span&gt; Idhekacco pathavīkāyaṃ aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati; nirodheti, no samudeti, paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi kāyaṃ anupassati. Kāyo upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1884"&gt; &lt;div class="p"&gt;&lt;span class="pN"&gt;1884&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā—  tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. &lt;/div&gt;&lt;/div&gt;&lt;div class="q" id="p_26Ps_1885"&gt; &lt;div class="p"&gt;&lt;span class="pN"&gt;1885&lt;/span&gt;Idhekacco āpokāyaṃ…pe…  tejokāyaṃ…  vāyokāyaṃ…  kesakāyaṃ…  lomakāyaṃ…  chavikāyaṃ…  cammakāyaṃ…  maṃsakāyaṃ…  rudhirakāyaṃ…  nhārukāyaṃ…  aṭṭhikāyaṃ…  aṭṭhimiñjakāyaṃ aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati, nirodheti, no samudeti; paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi kāyaṃ anupassati. Kāyo upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1886"&gt; &lt;div class="p"&gt;&lt;span class="pN"&gt;1886&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā—  tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Evaṃ kāye kāyānupassī viharati. (1) &lt;/div&gt;&lt;/div&gt;&lt;div class="q" id="p_26Ps_1887"&gt; &lt;div class="p"&gt;&lt;span class="pN"&gt;1887&lt;/span&gt;Kathaṃ &lt;span class="bold"&gt;vedanāsu vedanānupassī viharati?&lt;/span&gt; Idhekacco sukhaṃ vedanaṃ aniccato anupassati, no niccato…pe…  paṭinissajjati, no ādiyati. Aniccato anupassanto niccasaññaṃ pajahati…pe…  paṭinissajjanto ādānaṃ pajahati. Imehi sattahi ākārehi vedanaṃ anupassati. Vedanā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ vedanaṃ anupassati. Tena vuccati—  “vedanāsu vedanānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1888"&gt; &lt;div class="p"&gt;&lt;span class="pN"&gt;1888&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā…pe…  idhekacco dukkhaṃ vedanaṃ…pe…  adukkhamasukhaṃ vedanaṃ…  sāmisaṃ sukhaṃ vedanaṃ…  nirāmisaṃ sukhaṃ vedanaṃ…  sāmisaṃ dukkhaṃ vedanaṃ…  nirāmisaṃ dukkhaṃ vedanaṃ…  sāmisaṃ adukkhamasukhaṃ vedanaṃ…  nirāmisaṃ adukkhamasukhaṃ vedanaṃ…  cakkhusamphassajaṃ vedanaṃ…  sotasamphassajaṃ vedanaṃ…  ghānasamphassajaṃ vedanaṃ…  jivhāsamphassajaṃ vedanaṃ…  kāyasamphassajaṃ vedanaṃ…  manosamphassajaṃ vedanaṃ aniccato anupassati, no niccato…pe…  paṭinissajjati, no ādiyati. Aniccato anupassanto niccasaññaṃ pajahati…pe…  paṭinissajjanto ādānaṃ pajahati. Imehi sattahi ākārehi vedanaṃ anupassati. Vedanā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ vedanaṃ anupassati. Tena vuccati—  “vedanāsu vedanānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1889"&gt; &lt;div class="p"&gt;&lt;span class="pN"&gt;1889&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā…pe…  evaṃ vedanāsu vedanānupassī viharati. (2) &lt;/div&gt;&lt;/div&gt;&lt;div class="q" id="p_26Ps_1890"&gt; &lt;div class="p"&gt;&lt;span class="pN"&gt;1890&lt;/span&gt;Kathaṃ &lt;span class="bold"&gt;citte cittānupassī viharati? &lt;/span&gt; Idhekacco sarāgaṃ cittaṃ aniccato anupassati, no niccato…pe…  paṭinissajjati, no ādiyati. Aniccato anupassanto niccasaññaṃ pajahati…pe…  paṭinissajjanto ādānaṃ pajahati. Imehi sattahi ākārehi cittaṃ anupassati. Cittaṃ upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—  “citte cittānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1891"&gt; &lt;div class="p"&gt;&lt;span class="pN"&gt;1891&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā. &lt;/div&gt;&lt;/div&gt;&lt;div class="q" id="p_26Ps_1892"&gt; &lt;div class="p"&gt;&lt;span class="pN"&gt;1892&lt;/span&gt;Idhekacco vītarāgaṃ cittaṃ…pe…  sadosaṃ cittaṃ…  vītadosaṃ cittaṃ…  samohaṃ cittaṃ…  vītamohaṃ cittaṃ…  saṃkhittaṃ cittaṃ…  vikkhittaṃ cittaṃ…  mahaggataṃ cittaṃ…  amahaggataṃ cittaṃ…  sauttaraṃ cittaṃ…  anuttaraṃ cittaṃ…  samāhitaṃ cittaṃ…  asamāhitaṃ cittaṃ…  vimuttaṃ cittaṃ…  avimuttaṃ cittaṃ…  cakkhuviññāṇaṃ…  sotaviññāṇaṃ…  ghānaviññāṇaṃ…  jivhāviññāṇaṃ…  kāyaviññāṇaṃ…  manoviññāṇaṃ aniccato anupassati, no niccato…pe…  paṭinissajjati, no ādiyati. Aniccato anupassanto niccasaññaṃ pajahati…pe…  paṭinissajjanto ādānaṃ pajahati. Imehi sattahi ākārehi cittaṃ anupassati. Cittaṃ upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—  “citte cittānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1893"&gt; &lt;div class="p"&gt;&lt;span class="pN"&gt;1893&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā. Evaṃ citte cittānupassī viharati. (3) &lt;/div&gt;&lt;/div&gt;&lt;div class="q" id="p_26Ps_1894"&gt; &lt;div class="p"&gt;&lt;span class="pN"&gt;1894&lt;/span&gt;Kathaṃ &lt;span class="bold"&gt;dhammesu dhammānupassī viharati?&lt;/span&gt; Idhekacco ṭhapetvā kāyaṃ ṭhapetvā vedanaṃ ṭhapetvā cittaṃ tadavasese dhamme aniccato anupassati, no niccato; dukkhato anupassati, no sukhato; anattato anupassati, no attato; nibbindati, no nandati; virajjati, no rajjati; nirodheti, no samudeti; paṭinissajjati, no ādiyati. Aniccato anupassanto niccasaññaṃ pajahati, dukkhato anupassanto sukhasaññaṃ pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahati. Imehi sattahi ākārehi te dhamme anupassati. Dhammā upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati—  “dhammesu dhammānupassanāsatipaṭṭhānā”. &lt;/div&gt;&lt;/div&gt;&lt;div class="q" id="p_26Ps_1895"&gt; &lt;div class="p"&gt;&lt;span class="pN"&gt;1895&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā—  tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Evaṃ dhammesu dhammānupassī viharatīti. (4) &lt;/div&gt;&lt;/div&gt;&lt;div class="CENTER" id="p_26Ps_1896"&gt;&lt;span class="pN"&gt;1896&lt;/span&gt;Satipaṭṭhānakathā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267853" title="Go to previous page"&gt;&amp;lt;&amp;lt; 3.7 Samasīsakathā&lt;/a&gt;&lt;a href="javascript:void(0)" onclick="upP()" id="upL" name="266397" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267855" title="Go to next page"&gt;3.9 Vipassanākathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
