<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/6"&gt;6 Anumānapañha&lt;/a&gt; » &lt;a href="/tipitaka/28Mi/6/6.3"&gt;6.3 Vessantaravagga&lt;/a&gt;&lt;/div&gt;&lt;div class="i"&gt;6.3.12 Nibbānasannihitapañha&lt;/div&gt;&lt;div class=h&gt;Anumānapañha&lt;/div&gt;&lt;div class=h&gt;Vessantaravagga&lt;/div&gt;&lt;div class=h&gt;Nibbānasannihitapañha&lt;/div&gt;&lt;div class="q" id="p_28Mi_1372"&gt; &lt;div class="divNumber"&gt;201.&lt;/div&gt; &lt;div class="p"&gt;&lt;span class="pN"&gt;1372&lt;/span&gt;“Bhante nāgasena, atthi so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṃ vā adho vā tiriyaṃ vā, yattha nibbānaṃ sannihitan”ti? “Natthi, mahārāja, so padeso puratthimāya vā disāya dakkhiṇāya vā disāya pacchimāya vā disāya uttarāya vā disāya uddhaṃ vā adho vā tiriyaṃ vā, yattha nibbānaṃ sannihitan”ti. &lt;/div&gt;&lt;/div&gt;&lt;div class="q" id="p_28Mi_1373"&gt; &lt;div class="p"&gt;&lt;span class="pN"&gt;1373&lt;/span&gt;“Yadi, bhante nāgasena, natthi nibbānassa sannihitokāso, tena hi natthi nibbānaṃ? Yesañca taṃ nibbānaṃ sacchikataṃ, tesampi sacchikiriyā micchā, kāraṇaṃ tattha vakkhāmi. Yathā, bhante nāgasena, mahiyā dhaññuṭṭhānaṃ khettaṃ atthi, gandhuṭṭhānaṃ pupphaṃ atthi, pupphuṭṭhānaṃ gumbo atthi, phaluṭṭhānaṃ rukkho atthi, ratanuṭṭhānaṃ ākaro atthi, tattha yo koci yaṃ yaṃ icchati, so tattha gantvā taṃ taṃ harati; evameva kho, bhante nāgasena, yadi nibbānaṃ atthi, tassa nibbānassa uṭṭhānokāsopi icchitabbo, yasmā ca kho, bhante nāgasena, nibbānassa uṭṭhānokāso natthi, tasmā natthi nibbānanti brūmi, yesañca nibbānaṃ sacchikataṃ, tesampi sacchikiriyā micchā”ti. &lt;/div&gt;&lt;/div&gt;&lt;div class="q" id="p_28Mi_1374"&gt; &lt;div class="p"&gt;&lt;span class="pN"&gt;1374&lt;/span&gt;“Natthi, mahārāja, nibbānassa sannihitokāso, atthi cetaṃ nibbānaṃ, sammāpaṭipanno yoniso manasikārena nibbānaṃ sacchikaroti. Yathā pana, mahārāja, atthi aggi nāma, natthi tassa sannihitokāso, dve kaṭṭhāni saṅghaṭṭento aggiṃ adhigacchati; evameva kho, mahārāja, atthi nibbānaṃ, natthi tassa sannihitokāso, sammāpaṭipanno yoniso manasikārena nibbānaṃ sacchikaroti. &lt;/div&gt;&lt;/div&gt;&lt;div class="q" id="p_28Mi_1375"&gt; &lt;div class="p"&gt;&lt;span class="pN"&gt;1375&lt;/span&gt;Yathā vā pana, mahārāja, atthi satta ratanāni nāma. Seyyathidaṃ—  cakkaratanaṃ hatthiratanaṃ assaratanaṃ maṇiratanaṃ itthiratanaṃ gahapatiratanaṃ pariṇāyakaratanaṃ. Na ca tesaṃ ratanānaṃ sannihitokāso atthi, khattiyassa pana sammāpaṭipannassa paṭipattibalena tāni ratanāni upagacchanti. Evameva kho, mahārāja, atthi nibbānaṃ, natthi tassa sannihitokāso, sammāpaṭipanno yoniso manasikārena nibbānaṃ sacchikarotī”ti. &lt;/div&gt;&lt;/div&gt;&lt;div class="q" id="p_28Mi_1376"&gt; &lt;div class="p"&gt;&lt;span class="pN"&gt;1376&lt;/span&gt;“Bhante nāgasena, nibbānassa sannihitokāso mā hotu, atthi pana taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti? “Āma, mahārāja, atthi taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti. &lt;/div&gt;&lt;/div&gt;&lt;div class="q" id="p_28Mi_1377"&gt; &lt;div class="p"&gt;&lt;span class="pN"&gt;1377&lt;/span&gt;“Katamaṃ pana, bhante, taṃ ṭhānaṃ, yattha ṭhito sammāpaṭipanno nibbānaṃ sacchikarotī”ti? “Sīlaṃ, mahārāja, ṭhānaṃ, sīle patiṭṭhito yoniso manasikaronto sakkayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito sammāpaṭipanno nibbānaṃ sacchikaroti. Yathā, mahārāja, yo koci cakkhumā puriso sakayavanepi cīnavilātepi alasandepi nigumbepi kāsikosalepi kasmīrepi gandhārepi nagamuddhanipi brahmalokepi yattha katthacipi ṭhito ākāsaṃ passati; evameva kho, mahārāja, sīle patiṭṭhito yoniso manasikaronto sakayavanepi…pe…  yattha katthacipi ṭhito sammāpaṭipanno nibbānaṃ sacchikaroti. &lt;/div&gt;&lt;/div&gt;&lt;div class="q" id="p_28Mi_1378"&gt; &lt;div class="p"&gt;&lt;span class="pN"&gt;1378&lt;/span&gt;Yathā vā pana, mahārāja, sakayavanepi…pe…  yattha katthacipi ṭhitassa pubbadisā atthi; evameva kho, mahārāja, sīle patiṭṭhitassa yoniso manasikarontassa sakkayavanepi…pe…  yattha katthacipi ṭhitassa sammāpaṭipannassa atthi nibbānasacchikiriyā”ti. “Sādhu, bhante nāgasena, desitaṃ tayā nibbānaṃ, desitā nibbānasacchikiriyā, parikkhatā sīlaguṇā, dassitā sammāpaṭipatti, ussāpito dhammaddhajo, saṇṭhapitā dhammanetti, avañjho suppayuttānaṃ sammāpayogo, evametaṃ gaṇivarapavara tathā sampaṭicchāmī”ti. &lt;/div&gt;&lt;/div&gt;&lt;div class="CENTER" id="p_28Mi_1379"&gt;&lt;span class="pN"&gt;1379&lt;/span&gt;Nibbānasannihitapañho dvādasamo.&lt;/div&gt;&lt;div class="ENDH3" id="p_28Mi_1380"&gt;&lt;span class="pN"&gt;1380&lt;/span&gt;Vessantaravaggo tatiyo.&lt;/div&gt;&lt;div class="CENTER" id="p_28Mi_1381"&gt;&lt;span class="pN"&gt;1381&lt;/span&gt;Imasmiṃ vagge dvādasa pañhā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269783" title="Go to previous page"&gt;&amp;lt;&amp;lt; 6.3.11 Nibbānasacchikaraṇapañha&lt;/a&gt;&lt;a href="javascript:void(0)" onclick="upP()" id="upL" name="267881" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267882" title="Go to next page"&gt;6.4 Anumānavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
