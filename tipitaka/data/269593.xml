<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/27Ne"&gt;27Ne Nettipāḷi&lt;/a&gt; » &lt;a href="/tipitaka/27Ne/4"&gt;4 Paṭiniddesavāra&lt;/a&gt; » &lt;a href="/tipitaka/27Ne/4/4.1"&gt;4.1 Vibhaṅga&lt;/a&gt;&lt;/div&gt;&lt;div class="i"&gt;4.1.15 Parikkhārahāravibhaṅga&lt;/div&gt;&lt;div class=h&gt;Paṭiniddesavāra&lt;/div&gt;&lt;div class=h&gt;Vibhaṅga&lt;/div&gt;&lt;div class=h&gt;Parikkhārahāravibhaṅga&lt;/div&gt;&lt;div class="q" id="p_27Ne_420"&gt; &lt;div class="divNumber"&gt;49.&lt;/div&gt; &lt;div class="p"&gt;&lt;span class="pN"&gt;420&lt;/span&gt;Tattha katamo parikkhāro hāro? “Ye dhammā yaṃ dhammaṃ janayantī”ti. &lt;/div&gt;&lt;/div&gt;&lt;div class="q" id="p_27Ne_421"&gt; &lt;div class="p"&gt;&lt;span class="pN"&gt;421&lt;/span&gt;Yo dhammo yaṃ dhammaṃ janayati, tassa so parikkhāro. Kiṃlakkhaṇo parikkhāro? Janakalakkhaṇo parikkhāro. Dve dhammā janayanti hetu ca paccayo ca. Tattha kiṃlakkhaṇo hetu, kiṃlakkhaṇo paccayo? Asādhāraṇalakkhaṇo hetu, sādhāraṇalakkhaṇo paccayo. Yathā kiṃ bhave? Yathā aṅkurassa nibbattiyā bījaṃ asādhāraṇaṃ, pathavī āpo ca sādhāraṇā. Aṅkurassa hi pathavī āpo ca paccayo sabhāvo hetu. Yathā vā pana ghaṭe duddhaṃ pakkhittaṃ dadhi bhavati, na catthi ekakālasamavadhānaṃ duddhassa ca dadhissa ca. Evamevaṃ natthi ekakālasamavadhānaṃ hetussa ca paccayassa ca. &lt;/div&gt;&lt;/div&gt;&lt;div class="q" id="p_27Ne_422"&gt; &lt;div class="p"&gt;&lt;span class="pN"&gt;422&lt;/span&gt;Ayañhi saṃsāro sahetu sappaccayo nibbatto. Vuttaṃ hi avijjāpaccayā saṅkhārā, saṅkhārapaccayā viññāṇaṃ, evaṃ sabbo paṭiccasamuppādo. Iti avijjā avijjāya hetu ayoniso manasikāro paccayo. Purimikā avijjā pacchimikāya avijjāya hetu. Tattha purimikā avijjā avijjānusayo pacchimikā avijjā avijjāpariyuṭṭhānaṃ, purimiko avijjānusayo pacchimikassa avijjāpariyuṭṭhānassa hetubhūto paribrūhanāya, bījaṅkuro viya samanantarahetutāya. Yaṃ pana yattha phalaṃ nibbattati, idamassa paramparahetutāya hetubhūtaṃ. Duvidho hi hetu samanantarahetu paramparahetu ca, evaṃ avijjāyapi duvidho hetu samanantarahetu paramparahetu ca. &lt;/div&gt;&lt;/div&gt;&lt;div class="q" id="p_27Ne_423"&gt; &lt;div class="p"&gt;&lt;span class="pN"&gt;423&lt;/span&gt;Yathā vā pana thālakañca vaṭṭi ca telañca padīpassa paccayabhūtaṃ na sabhāvahetu, na hi sakkā thālakañca vaṭṭiñca telañca anaggikaṃ dīpetuṃ padīpassa paccayabhūtaṃ. Padīpo viya sabhāvo hetu hoti. Iti sabhāvo hetu, parabhāvo paccayo. Ajjhattiko hetu, bāhiro paccayo. Janako hetu, pariggāhako paccayo. Asādhāraṇo hetu, sādhāraṇo paccayo. &lt;/div&gt;&lt;/div&gt;&lt;div class="q" id="p_27Ne_424"&gt; &lt;div class="p"&gt;&lt;span class="pN"&gt;424&lt;/span&gt;Avupacchedattho santati attho, nibbatti attho phalattho, paṭisandhi attho punabbhavattho, palibodhattho pariyuṭṭhānattho, asamugghātattho anusayattho, asampaṭivedhattho avijjattho, apariññātattho viññāṇassa bījattho. Yattha avupacchedo tattha santati, yattha santati tattha nibbatti, yattha nibbatti tattha phalaṃ, yattha phalaṃ tattha paṭisandhi, yattha paṭisandhi tattha punabbhavo, yattha punabbhavo tattha palibodho, yattha palibodho tattha pariyuṭṭhānaṃ, yattha pariyuṭṭhānaṃ tattha asamugghāto. Yattha asamugghāto tattha anusayo, yattha anusayo tattha asampaṭivedho, yattha asampaṭivedho tattha avijjā, yattha avijjā tattha sāsavaṃ viññāṇaṃ apariññātaṃ, yattha sāsavaṃ viññāṇaṃ apariññātaṃ tattha bījattho. &lt;/div&gt;&lt;/div&gt;&lt;div class="q" id="p_27Ne_425"&gt; &lt;div class="p"&gt;&lt;span class="pN"&gt;425&lt;/span&gt;Sīlakkhandho samādhikkhandhassa paccayo, samādhikkhandho paññākkhandhassa paccayo, paññākkhandho vimuttikkhandhassa paccayo, vimuttikkhandho vimuttiñāṇadassanakkhandhassa paccayo. Titthaññutā pītaññutāya paccayo, pītaññutā pattaññutāya paccayo, pattaññutā attaññutāya paccayo. &lt;/div&gt;&lt;/div&gt;&lt;div class="q" id="p_27Ne_426"&gt; &lt;div class="p"&gt;&lt;span class="pN"&gt;426&lt;/span&gt;Yathā vā pana cakkhuñca paṭicca rūpe ca uppajjati cakkhuviññāṇaṃ. Tattha cakkhu ādhipateyyapaccayatāya paccayo, rūpā ārammaṇapaccayatāya paccayo. Āloko sannissayatāya paccayo, manasikāro sabhāvo hetu. Saṅkhārā viññāṇassa paccayo, sabhāvo hetu. Viññāṇaṃ nāmarūpassa paccayo, sabhāvo hetu. Nāmarūpaṃ saḷāyatanassa paccayo, sabhāvo hetu. Saḷāyatanaṃ phassassa paccayo, sabhāvo hetu. Phasso vedanāya paccayo, sabhāvo hetu. Vedanā taṇhāya paccayo, sabhāvo hetu. Taṇhā upādānassa paccayo, sabhāvo hetu. Upādānaṃ bhavassa paccayo, sabhāvo hetu. Bhavo jātiyā paccayo, sabhāvo hetu. Jāti jarāmaraṇassa paccayo, sabhāvo hetu. Jarāmaraṇaṃ sokassa paccayo, sabhāvo hetu. Soko paridevassa paccayo, sabhāvo hetu. Paridevo dukkhassa paccayo, sabhāvo hetu. Dukkhaṃ domanassassa paccayo, sabhāvo hetu. Domanassaṃ upāyāsassa paccayo, sabhāvo hetu. Evaṃ yo koci upanissayo sabbo so parikkhāro. Tenāha āyasmā mahākaccāyano “ye dhammā yaṃ dhammaṃ janayantī”ti. &lt;/div&gt;&lt;/div&gt;&lt;div class="CENTER" id="p_27Ne_427"&gt;&lt;span class="pN"&gt;427&lt;/span&gt;Niyutto parikkhāro hāro.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269592" title="Go to previous page"&gt;&amp;lt;&amp;lt; 4.1.14 Adhiṭṭhānahāravibhaṅga&lt;/a&gt;&lt;a href="javascript:void(0)" onclick="upP()" id="upL" name="267860" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269594" title="Go to next page"&gt;4.1.16 Samāropanahāravibhaṅga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
