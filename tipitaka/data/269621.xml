<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/3"&gt;3 Milindapañha&lt;/a&gt; » &lt;a href="/tipitaka/28Mi/3/3.1"&gt;3.1 Mahāvagga&lt;/a&gt;&lt;/div&gt;&lt;div class="i"&gt;3.1.11 Sampakkhandanalakkhaṇasaddhāpañha&lt;/div&gt;&lt;div class=h&gt;Milindapañha&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Sampakkhandanalakkhaṇasaddhāpañha&lt;/div&gt;&lt;div class="q" id="p_28Mi_147"&gt; &lt;div class="divNumber"&gt;34.&lt;/div&gt; &lt;div class="p"&gt;&lt;span class="pN"&gt;147&lt;/span&gt;“Kathaṃ, bhante, sampakkhandanalakkhaṇā saddhā”ti? “Yathā, mahārāja, yogāvacaro aññesaṃ cittaṃ vimuttaṃ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṃ karoti appattassa pattiyā anadhigatassa adhigamāya asacchikatassa sacchikiriyāya. Evaṃ kho, mahārāja, sampakkhandanalakkhaṇā saddhā”ti. &lt;/div&gt;&lt;/div&gt;&lt;div class="q" id="p_28Mi_148"&gt; &lt;div class="p"&gt;&lt;span class="pN"&gt;148&lt;/span&gt;“Opammaṃ karohī”ti. “Yathā, mahārāja, uparipabbate mahāmegho abhippavasseyya, taṃ udakaṃ yathāninnaṃ pavattamānaṃ pabbatakandarapadarasākhā paripūretvā nadiṃ paripūreyya, sā ubhato kūlāni saṃvissandantī gaccheyya, atha mahājanakāyo āgantvā tassā nadiyā uttānataṃ vā gambhīrataṃ vā ajānanto bhīto vitthato tīre tiṭṭheyya, athaññataro puriso āgantvā attano thāmañca balañca sampassanto gāḷhaṃ kacchaṃ bandhitvā pakkhanditvā tareyya, taṃ tiṇṇaṃ passitvā mahājanakāyopi tareyya; evameva kho, mahārāja, yogāvacaro aññesaṃ cittaṃ vimuttaṃ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṃ karoti appattassa pattiyā anadhigatassa adhigamāya asacchikatassa sacchikiriyāya. Evaṃ kho, mahārāja, sampakkhandanalakkhaṇā saddhāti. Bhāsitampetaṃ, mahārāja, bhagavatā saṃyuttanikāyavare—  &lt;/div&gt;&lt;/div&gt;&lt;div class="q" id="p_28Mi_149"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;149&lt;/div&gt; &lt;div class="G"&gt;‘Saddhāya taratī oghaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;appamādena aṇṇavaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Vīriyena dukkhamacceti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;paññāya parisujjhatī’”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_28Mi_150"&gt; &lt;div class="p"&gt;&lt;span class="pN"&gt;150&lt;/span&gt;“Kallosi, bhante nāgasenā”ti. &lt;/div&gt;&lt;/div&gt;&lt;div class="CENTER" id="p_28Mi_151"&gt;&lt;span class="pN"&gt;151&lt;/span&gt;Sampakkhandanalakkhaṇasaddhāpañho ekādasamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269620" title="Go to previous page"&gt;&amp;lt;&amp;lt; 3.1.10 Sampasādanalakkhaṇasaddhāpañha&lt;/a&gt;&lt;a href="javascript:void(0)" onclick="upP()" id="upL" name="267865" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269622" title="Go to next page"&gt;3.1.12 Vīriyalakkhaṇapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
