<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/1"&gt;1 Bodhivagga&lt;/a&gt;&lt;/div&gt;&lt;div class="i"&gt;1.8 Saṅgāmajisutta&lt;/div&gt;&lt;div class=h&gt;Bodhivagga&lt;/div&gt;&lt;div class=h&gt;Saṅgāmajisutta&lt;/div&gt;&lt;div class="q" id="p_18Ud_37"&gt; &lt;div class="divNumber"&gt;8.&lt;/div&gt; &lt;div class="p"&gt;&lt;span class="pN"&gt;37&lt;/span&gt;Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā saṅgāmaji sāvatthiṃ anuppatto hoti bhagavantaṃ dassanāya. Assosi kho āyasmato saṅgāmajissa purāṇadutiyikā—  “ayyo kira saṅgāmaji sāvatthiṃ anuppatto”ti. Sā dārakaṃ ādāya jetavanaṃ agamāsi. &lt;/div&gt;&lt;/div&gt;&lt;div class="q" id="p_18Ud_38"&gt; &lt;div class="p"&gt;&lt;span class="pN"&gt;38&lt;/span&gt;Tena kho pana samayena āyasmā saṅgāmaji aññatarasmiṃ rukkhamūle divāvihāraṃ nisinno hoti. Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṃ saṅgāmajiṃ etadavoca—  “khuddaputtañhi, samaṇa, posa man”ti. Evaṃ vutte, āyasmā saṅgāmaji tuṇhī ahosi. &lt;/div&gt;&lt;/div&gt;&lt;div class="q" id="p_18Ud_39"&gt; &lt;div class="p"&gt;&lt;span class="pN"&gt;39&lt;/span&gt;Dutiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca—  “khuddaputtañhi, samaṇa, posa man”ti. Dutiyampi kho āyasmā saṅgāmaji tuṇhī ahosi. &lt;/div&gt;&lt;/div&gt;&lt;div class="q" id="p_18Ud_40"&gt; &lt;div class="p"&gt;&lt;span class="pN"&gt;40&lt;/span&gt;Tatiyampi kho āyasmato saṅgāmajissa purāṇadutiyikā āyasmantaṃ saṅgāmajiṃ etadavoca—  “khuddaputtañhi, samaṇa, posa man”ti. Tatiyampi kho āyasmā saṅgāmaji tuṇhī ahosi. &lt;/div&gt;&lt;/div&gt;&lt;div class="q" id="p_18Ud_41"&gt; &lt;div class="p"&gt;&lt;span class="pN"&gt;41&lt;/span&gt;Atha kho āyasmato saṅgāmajissa purāṇadutiyikā taṃ dārakaṃ āyasmato saṅgāmajissa purato nikkhipitvā pakkāmi—  “eso te, samaṇa, putto; posa nan”ti. &lt;/div&gt;&lt;/div&gt;&lt;div class="q" id="p_18Ud_42"&gt; &lt;div class="p"&gt;&lt;span class="pN"&gt;42&lt;/span&gt;Atha kho āyasmā saṅgāmaji taṃ dārakaṃ neva olokesi nāpi ālapi. Atha kho āyasmato saṅgāmajissa purāṇadutiyikā avidūraṃ gantvā apalokentī addasa āyasmantaṃ saṅgāmajiṃ taṃ dārakaṃ neva olokentaṃ nāpi ālapantaṃ, disvānassā etadahosi—  “na cāyaṃ samaṇo puttenapi atthiko”ti. Tato paṭinivattitvā dārakaṃ ādāya pakkāmi. Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṃ vippakāraṃ. &lt;/div&gt;&lt;/div&gt;&lt;div class="q" id="p_18Ud_43"&gt; &lt;div class="p"&gt;&lt;span class="pN"&gt;43&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_44"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;44&lt;/div&gt; &lt;div class="G"&gt;“Āyantiṃ nābhinandati,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;pakkamantiṃ na socati;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Saṅgā saṅgāmajiṃ muttaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;tamahaṃ brūmi brāhmaṇan”ti. (8)&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_45"&gt;&lt;span class="pN"&gt;45&lt;/span&gt;Aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266808" title="Go to previous page"&gt;&amp;lt;&amp;lt; 1.7 Ajakalāpakasutta&lt;/a&gt;&lt;a href="javascript:void(0)" onclick="upP()" id="upL" name="266215" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266810" title="Go to next page"&gt;1.9 Jaṭilasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
