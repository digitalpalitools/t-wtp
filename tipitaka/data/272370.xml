<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/3"&gt;3 Mahāparinibbānasutta&lt;/a&gt;&lt;/div&gt;&lt;div class="i"&gt;3.27 Upavāṇatthera&lt;/div&gt;&lt;div class=h&gt;Mahāparinibbānasutta&lt;/div&gt;&lt;div class=h&gt;Upavāṇatthera&lt;/div&gt;&lt;div class="q" id="p_7D_449"&gt; &lt;div class="divNumber"&gt;200.&lt;/div&gt; &lt;div class="p"&gt;&lt;span class="pN"&gt;449&lt;/span&gt;Tena kho pana samayena āyasmā upavāṇo bhagavato purato ṭhito hoti bhagavantaṃ bījayamāno. Atha kho bhagavā āyasmantaṃ upavāṇaṃ apasāresi—  “apehi, bhikkhu, mā me purato aṭṭhāsī”ti. Atha kho āyasmato ānandassa etadahosi—  “ayaṃ kho āyasmā upavāṇo dīgharattaṃ bhagavato upaṭṭhāko santikāvacaro samīpacārī. Atha ca pana bhagavā pacchime kāle āyasmantaṃ upavāṇaṃ apasāreti—  ‘apehi, bhikkhu, mā me purato aṭṭhāsī’ti. Ko nu kho hetu, ko paccayo, yaṃ bhagavā āyasmantaṃ upavāṇaṃ apasāreti—  ‘apehi, bhikkhu, mā me purato aṭṭhāsī’”ti? &lt;/div&gt;&lt;/div&gt;&lt;div class="q" id="p_7D_450"&gt; &lt;div class="p"&gt;&lt;span class="pN"&gt;450&lt;/span&gt;Atha kho āyasmā ānando bhagavantaṃ etadavoca—  “ayaṃ, bhante, āyasmā upavāṇo dīgharattaṃ bhagavato upaṭṭhāko santikāvacaro samīpacārī. Atha ca pana bhagavā pacchime kāle āyasmantaṃ upavāṇaṃ apasāreti—  ‘apehi, bhikkhu, mā me purato aṭṭhāsī’ti. Ko nu kho, bhante, hetu, ko paccayo, yaṃ bhagavā āyasmantaṃ upavāṇaṃ apasāreti—  ‘apehi, bhikkhu, mā me purato aṭṭhāsī’”ti? “Yebhuyyena, ānanda, dasasu lokadhātūsu devatā sannipatitā tathāgataṃ dassanāya. Yāvatā, ānanda, kusinārā upavattanaṃ mallānaṃ sālavanaṃ samantato dvādasa yojanāni, natthi so padeso vālaggakoṭinittudanamattopi mahesakkhāhi devatāhi apphuṭo. Devatā, ānanda, ujjhāyanti—  ‘dūrā ca vatamha āgatā tathāgataṃ dassanāya. Kadāci karahaci tathāgatā loke uppajjanti arahanto sammāsambuddhā. Ajjeva rattiyā pacchime yāme tathāgatassa parinibbānaṃ bhavissati. Ayañca mahesakkho bhikkhu bhagavato purato ṭhito ovārento, na mayaṃ labhāma pacchime kāle tathāgataṃ dassanāyā’”ti. &lt;/div&gt;&lt;/div&gt;&lt;div class="q" id="p_7D_451"&gt; &lt;div class="divNumber"&gt;201.&lt;/div&gt; &lt;div class="p"&gt;&lt;span class="pN"&gt;451&lt;/span&gt;“Kathaṃbhūtā pana, bhante, bhagavā devatā manasikarotī”ti? “Santānanda, devatā ākāse pathavīsaññiniyo kese pakiriya kandanti, bāhā paggayha kandanti, chinnapātaṃ papatanti, āvaṭṭanti, vivaṭṭanti—  ‘atikhippaṃ bhagavā parinibbāyissati, atikhippaṃ sugato parinibbāyissati, atikhippaṃ cakkhuṃ loke antaradhāyissatī’ti. &lt;/div&gt;&lt;/div&gt;&lt;div class="q" id="p_7D_452"&gt; &lt;div class="p"&gt;&lt;span class="pN"&gt;452&lt;/span&gt;Santānanda, devatā pathaviyaṃ pathavīsaññiniyo kese pakiriya kandanti, bāhā paggayha kandanti, chinnapātaṃ papatanti, āvaṭṭanti, vivaṭṭanti—  ‘atikhippaṃ bhagavā parinibbāyissati, atikhippaṃ sugato parinibbāyissati, atikhippaṃ cakkhuṃ loke antaradhāyissatī’ti. &lt;/div&gt;&lt;/div&gt;&lt;div class="q" id="p_7D_453"&gt; &lt;div class="p"&gt;&lt;span class="pN"&gt;453&lt;/span&gt;Yā pana tā devatā vītarāgā, tā satā sampajānā adhivāsenti—  ‘aniccā saṅkhārā, taṃ kutettha labbhā’”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272369" title="Go to previous page"&gt;&amp;lt;&amp;lt; 3.26 Yamakasālā&lt;/a&gt;&lt;a href="javascript:void(0)" onclick="upP()" id="upL" name="271661" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272371" title="Go to next page"&gt;3.28 Catusaṃvejanīyaṭhāna &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
