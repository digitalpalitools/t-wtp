<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18It"&gt;18It Itivuttakapāḷi&lt;/a&gt; » &lt;a href="/tipitaka/18It/3"&gt;3 Tikanipāta&lt;/a&gt; » &lt;a href="/tipitaka/18It/3/3.4"&gt;3.4 Catutthavagga&lt;/a&gt;&lt;/div&gt;&lt;div class="i"&gt;3.4.5 Bahujanahitasutta&lt;/div&gt;&lt;div class=h&gt;Tikanipāta&lt;/div&gt;&lt;div class=h&gt;Catutthavagga&lt;/div&gt;&lt;div class=h&gt;Bahujanahitasutta&lt;/div&gt;&lt;div class="q" id="p_18It_582"&gt; &lt;div class="divNumber"&gt;84.&lt;/div&gt; &lt;div class="p"&gt;&lt;span class="pN"&gt;582&lt;/span&gt;Vuttañhetaṃ bhagavatā vuttamarahatāti me sutaṃ—  &lt;/div&gt;&lt;/div&gt;&lt;div class="q" id="p_18It_583"&gt; &lt;div class="p"&gt;&lt;span class="pN"&gt;583&lt;/span&gt;“Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. &lt;/div&gt;&lt;/div&gt;&lt;div class="q" id="p_18It_584"&gt; &lt;div class="p"&gt;&lt;span class="pN"&gt;584&lt;/span&gt;Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. &lt;/div&gt;&lt;/div&gt;&lt;div class="q" id="p_18It_585"&gt; &lt;div class="p"&gt;&lt;span class="pN"&gt;585&lt;/span&gt;Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti. Etamatthaṃ bhagavā avoca. Tatthetaṃ iti vuccati—  &lt;/div&gt;&lt;/div&gt;&lt;div class="q" id="p_18It_586"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;586&lt;/div&gt; &lt;div class="G"&gt;“Satthā hi loke paṭhamo mahesi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tassanvayo sāvako bhāvitatto;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Athāparo pāṭipadopi sekho,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bahussuto sīlavatūpapanno.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18It_587"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;587&lt;/div&gt; &lt;div class="G"&gt;Ete tayo devamanussaseṭṭhā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pabhaṅkarā dhammamudīrayantā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Apāpuranti amatassa dvāraṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Yogā pamocenti bahujjanaṃ te.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18It_588"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;588&lt;/div&gt; &lt;div class="G"&gt;Ye satthavāhena anuttarena,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sudesitaṃ maggamanukkamanti;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Idheva dukkhassa karonti antaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ye appamattā sugatassa sāsane”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_18It_589"&gt; &lt;div class="p"&gt;&lt;span class="pN"&gt;589&lt;/span&gt;Ayampi attho vutto bhagavatā, iti me sutanti. &lt;/div&gt;&lt;/div&gt;&lt;div class="CENTER" id="p_18It_590"&gt;&lt;span class="pN"&gt;590&lt;/span&gt;Pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268458" title="Go to previous page"&gt;&amp;lt;&amp;lt; 3.4.4 Pañcapubbanimittasutta&lt;/a&gt;&lt;a href="javascript:void(0)" onclick="upP()" id="upL" name="266890" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="268460" title="Go to next page"&gt;3.4.6 Asubhānupassīsutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
