<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A5"&gt;16A5 Pañcakanipātapāḷi&lt;/a&gt; » &lt;a href="/tipitaka/16A5/2"&gt;2 Dutiyapaṇṇāsaka&lt;/a&gt; » &lt;a href="/tipitaka/16A5/2/2.1"&gt;2.1 Nīvaraṇavagga&lt;/a&gt;&lt;/div&gt;&lt;div class="i"&gt;2.1.4 Samayasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Nīvaraṇavagga&lt;/div&gt;&lt;div class=h&gt;Samayasutta&lt;/div&gt;&lt;div class="q" id="p_16A5_330"&gt; &lt;div class="divNumber"&gt;54.&lt;/div&gt; &lt;div class="p"&gt;&lt;span class="pN"&gt;330&lt;/span&gt;“Pañcime, bhikkhave, asamayā padhānāya. Katame pañca? Idha, bhikkhave, bhikkhu jiṇṇo hoti jarāyābhibhūto. Ayaṃ, bhikkhave, paṭhamo asamayo padhānāya. &lt;/div&gt;&lt;/div&gt;&lt;div class="q" id="p_16A5_331"&gt; &lt;div class="p"&gt;&lt;span class="pN"&gt;331&lt;/span&gt;Puna caparaṃ, bhikkhave, bhikkhu byādhito hoti byādhinābhibhūto. Ayaṃ, bhikkhave, dutiyo asamayo padhānāya. &lt;/div&gt;&lt;/div&gt;&lt;div class="q" id="p_16A5_332"&gt; &lt;div class="p"&gt;&lt;span class="pN"&gt;332&lt;/span&gt;Puna caparaṃ, bhikkhave, dubbhikkhaṃ hoti dussassaṃ dullabhapiṇḍaṃ, na sukaraṃ uñchena paggahena yāpetuṃ. Ayaṃ, bhikkhave, tatiyo asamayo padhānāya. &lt;/div&gt;&lt;/div&gt;&lt;div class="q" id="p_16A5_333"&gt; &lt;div class="p"&gt;&lt;span class="pN"&gt;333&lt;/span&gt;Puna caparaṃ, bhikkhave, bhayaṃ hoti aṭavisaṅkopo, cakkasamārūḷhā jānapadā pariyāyanti. Ayaṃ, bhikkhave, catuttho asamayo padhānāya. &lt;/div&gt;&lt;/div&gt;&lt;div class="q" id="p_16A5_334"&gt; &lt;div class="p"&gt;&lt;span class="pN"&gt;334&lt;/span&gt;Puna caparaṃ, bhikkhave, saṃgho bhinno hoti. Saṃghe kho pana, bhikkhave, bhinne aññamaññaṃ akkosā ca honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajā ca honti. Tattha appasannā ceva nappasīdanti, pasannānañca ekaccānaṃ aññathattaṃ hoti. Ayaṃ, bhikkhave, pañcamo asamayo padhānāya. Ime kho, bhikkhave, pañca asamayā padhānāyāti. &lt;/div&gt;&lt;/div&gt;&lt;div class="q" id="p_16A5_335"&gt; &lt;div class="p"&gt;&lt;span class="pN"&gt;335&lt;/span&gt;Pañcime, bhikkhave, samayā padhānāya. Katame pañca? Idha, bhikkhave, bhikkhu daharo hoti yuvā susu kāḷakeso bhadrena yobbanena samannāgato paṭhamena vayasā. Ayaṃ, bhikkhave, paṭhamo samayo padhānāya. &lt;/div&gt;&lt;/div&gt;&lt;div class="q" id="p_16A5_336"&gt; &lt;div class="p"&gt;&lt;span class="pN"&gt;336&lt;/span&gt;Puna caparaṃ, bhikkhave, bhikkhu appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya. Ayaṃ, bhikkhave, dutiyo samayo padhānāya. &lt;/div&gt;&lt;/div&gt;&lt;div class="q" id="p_16A5_337"&gt; &lt;div class="p"&gt;&lt;span class="pN"&gt;337&lt;/span&gt;Puna caparaṃ, bhikkhave, subhikkhaṃ hoti susassaṃ sulabhapiṇḍaṃ, sukaraṃ uñchena paggahena yāpetuṃ. Ayaṃ, bhikkhave, tatiyo samayo padhānāya. &lt;/div&gt;&lt;/div&gt;&lt;div class="q" id="p_16A5_338"&gt; &lt;div class="p"&gt;&lt;span class="pN"&gt;338&lt;/span&gt;Puna caparaṃ, bhikkhave, manussā samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti. Ayaṃ, bhikkhave, catuttho samayo padhānāya. &lt;/div&gt;&lt;/div&gt;&lt;div class="q" id="p_16A5_339"&gt; &lt;div class="p"&gt;&lt;span class="pN"&gt;339&lt;/span&gt;Puna caparaṃ, bhikkhave, saṃgho samaggo sammodamāno avivadamāno ekuddeso phāsu viharati. Saṃghe kho pana, bhikkhave, samagge na ceva aññamaññaṃ akkosā honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajā honti. Tattha appasannā ceva pasīdanti, pasannānañca bhiyyobhāvo hoti. Ayaṃ, bhikkhave, pañcamo samayo padhānāya. Ime kho, bhikkhave, pañca samayā padhānāyā”ti. &lt;/div&gt;&lt;/div&gt;&lt;div class="CENTER" id="p_16A5_340"&gt;&lt;span class="pN"&gt;340&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275853" title="Go to previous page"&gt;&amp;lt;&amp;lt; 2.1.3 Padhāniyaṅgasutta&lt;/a&gt;&lt;a href="javascript:void(0)" onclick="upP()" id="upL" name="273145" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275855" title="Go to next page"&gt;2.1.5 Mātāputtasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
