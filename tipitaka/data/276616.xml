<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.3"&gt;2.3 Nissaggiyakaṇḍa&lt;/a&gt; » &lt;a href="/tipitaka/2V/2/2.3/2.3.1"&gt;2.3.1 Pattavagga&lt;/a&gt;&lt;/div&gt;&lt;div class="i"&gt;2.3.1.10 Puggalikacetāpanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Puggalikacetāpanasikkhāpada&lt;/div&gt;&lt;div class="q" id="p_2V_2529"&gt; &lt;div class="divNumber"&gt;778.&lt;/div&gt; &lt;div class="p"&gt;&lt;span class="pN"&gt;2529&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Bahū manussā thullanandaṃ bhikkhuniṃ payirupāsanti. Tena kho pana samayena thullanandāya bhikkhuniyā pariveṇaṃ undriyati. Manussā thullanandaṃ bhikkhuniṃ etadavocuṃ—  “kissidaṃ te, ayye, pariveṇaṃ undriyatī”ti? “Natthāvuso, dāyakā, natthi kārakā”ti. Atha kho te manussā thullanandāya bhikkhuniyā pariveṇatthāya chandakaṃ saṅgharitvā thullanandāya bhikkhuniyā parikkhāraṃ adaṃsu. Thullanandā bhikkhunī tena ca parikkhārena sayampi yācitvā bhesajjaṃ cetāpetvā paribhuñji. &lt;/div&gt;&lt;/div&gt;&lt;div class="q" id="p_2V_2530"&gt; &lt;div class="p"&gt;&lt;span class="pN"&gt;2530&lt;/span&gt;Manussā jānitvā ujjhāyanti khiyyanti vipācenti—  “kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṃ cetāpessatī”ti…pe…  “saccaṃ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2531"&gt; &lt;div class="divNumber"&gt;779.&lt;/div&gt; &lt;div class="p"&gt;&lt;span class="pN"&gt;2531&lt;/span&gt;&lt;span class="bold"&gt;“Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyan”&lt;/span&gt;ti. (&lt;span class="italic"&gt;10&lt;/span&gt;:&lt;span class="bold"&gt;35&lt;/span&gt;) &lt;/div&gt;&lt;/div&gt;&lt;div class="q" id="p_2V_2532"&gt; &lt;div class="divNumber"&gt;780.&lt;/div&gt; &lt;div class="p"&gt;&lt;span class="pN"&gt;2532&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  bhikkhunīti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2533"&gt; &lt;div class="p"&gt;&lt;span class="pN"&gt;2533&lt;/span&gt;&lt;span class="bold"&gt;Aññadatthikena parikkhārena aññuddisikenā&lt;/span&gt;ti aññassatthāya dinnena. &lt;/div&gt;&lt;/div&gt;&lt;div class="q" id="p_2V_2534"&gt; &lt;div class="p"&gt;&lt;span class="pN"&gt;2534&lt;/span&gt;&lt;span class="bold"&gt;Puggalikenā&lt;/span&gt;ti ekāya bhikkhuniyā, na saṃghassa, na gaṇassa. &lt;/div&gt;&lt;/div&gt;&lt;div class="q" id="p_2V_2535"&gt; &lt;div class="p"&gt;&lt;span class="pN"&gt;2535&lt;/span&gt;&lt;span class="bold"&gt;Saññācikenā&lt;/span&gt;ti sayaṃ yācitvā. &lt;/div&gt;&lt;/div&gt;&lt;div class="q" id="p_2V_2536"&gt; &lt;div class="p"&gt;&lt;span class="pN"&gt;2536&lt;/span&gt;&lt;span class="bold"&gt;Aññaṃ cetāpeyyā&lt;/span&gt;ti yaṃatthāya dinnaṃ taṃ ṭhapetvā aññaṃ cetāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, aññadatthikena parikkhārena aññuddisikena puggalikena saññācikena aññaṃ cetāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. &lt;/div&gt;&lt;/div&gt;&lt;div class="q" id="p_2V_2537"&gt; &lt;div class="divNumber"&gt;781.&lt;/div&gt; &lt;div class="p"&gt;&lt;span class="pN"&gt;2537&lt;/span&gt;Aññadatthike aññadatthikasaññā aññaṃ cetāpeti, nissaggiyaṃ pācittiyaṃ. Aññadatthike vematikā aññaṃ cetāpeti, nissaggiyaṃ pācittiyaṃ. Aññadatthike anaññadatthikasaññā aññaṃ cetāpeti, nissaggiyaṃ pācittiyaṃ. Nissaṭṭhaṃ paṭilabhitvā yathādāne upanetabbaṃ. &lt;/div&gt;&lt;/div&gt;&lt;div class="q" id="p_2V_2538"&gt; &lt;div class="p"&gt;&lt;span class="pN"&gt;2538&lt;/span&gt;Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā, anāpatti. &lt;/div&gt;&lt;/div&gt;&lt;div class="q" id="p_2V_2539"&gt; &lt;div class="divNumber"&gt;782.&lt;/div&gt; &lt;div class="p"&gt;&lt;span class="pN"&gt;2539&lt;/span&gt;Anāpatti—  sesakaṃ upaneti, sāmike apaloketvā upaneti, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2540"&gt;&lt;span class="pN"&gt;2540&lt;/span&gt;Dasamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276615" title="Go to previous page"&gt;&amp;lt;&amp;lt; 2.3.1.9 Dutiyagaṇikacetāpanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273282" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273283" title="Go to next page"&gt;2.3.2 Cīvaravagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
