<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/4"&gt;4 Soṇadaṇḍasutta&lt;/a&gt;&lt;/div&gt;&lt;div class="i"&gt;4.3 Buddhaguṇakathā&lt;/div&gt;&lt;div class=h&gt;Soṇadaṇḍasutta&lt;/div&gt;&lt;div class=h&gt;Buddhaguṇakathā&lt;/div&gt;&lt;div class="q" id="p_6D_442"&gt; &lt;div class="divNumber"&gt;304.&lt;/div&gt; &lt;div class="p"&gt;&lt;span class="pN"&gt;442&lt;/span&gt;Evaṃ vutte, soṇadaṇḍo brāhmaṇo te brāhmaṇe etadavoca—  &lt;/div&gt;&lt;/div&gt;&lt;div class="q" id="p_6D_443"&gt; &lt;div class="p"&gt;&lt;span class="pN"&gt;443&lt;/span&gt;“Tena hi, bho, mamapi suṇātha, yathā mayameva arahāma taṃ bhavantaṃ gotamaṃ dassanāya upasaṅkamituṃ; na tveva arahati so bhavaṃ gotamo amhākaṃ dassanāya upasaṅkamituṃ. Samaṇo khalu, bho, gotamo ubhato sujāto mātito ca pitito ca, saṃsuddhagahaṇiko yāva sattamā pitāmahayugā, akkhitto anupakkuṭṭho jātivādena. Yampi, bho, samaṇo gotamo ubhato sujāto mātito ca pitito ca saṃsuddhagahaṇiko yāva sattamā pitāmahayugā, akkhitto anupakkuṭṭho jātivādena, imināpaṅgena na arahati so bhavaṃ gotamo amhākaṃ dassanāya upasaṅkamituṃ; atha kho mayameva arahāma taṃ bhavantaṃ gotamaṃ dassanāya upasaṅkamituṃ. &lt;/div&gt;&lt;/div&gt;&lt;div class="q" id="p_6D_444"&gt; &lt;div class="p"&gt;&lt;span class="pN"&gt;444&lt;/span&gt;Samaṇo khalu, bho, gotamo mahantaṃ ñātisaṅghaṃ ohāya pabbajito…pe…  &lt;/div&gt;&lt;/div&gt;&lt;div class="q" id="p_6D_445"&gt; &lt;div class="p"&gt;&lt;span class="pN"&gt;445&lt;/span&gt;Samaṇo khalu, bho, gotamo pahūtaṃ hiraññasuvaṇṇaṃ ohāya pabbajito bhūmigatañca vehāsaṭṭhaṃ ca…pe…  &lt;/div&gt;&lt;/div&gt;&lt;div class="q" id="p_6D_446"&gt; &lt;div class="p"&gt;&lt;span class="pN"&gt;446&lt;/span&gt;Samaṇo khalu, bho, gotamo daharova samāno yuvā susukāḷakeso bhadrena yobbanena samannāgato paṭhamena vayasā agārasmā anagāriyaṃ pabbajito…pe…  &lt;/div&gt;&lt;/div&gt;&lt;div class="q" id="p_6D_447"&gt; &lt;div class="p"&gt;&lt;span class="pN"&gt;447&lt;/span&gt;Samaṇo khalu, bho, gotamo akāmakānaṃ mātāpitūnaṃ assumukhānaṃ rudantānaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito…pe…  &lt;/div&gt;&lt;/div&gt;&lt;div class="q" id="p_6D_448"&gt; &lt;div class="p"&gt;&lt;span class="pN"&gt;448&lt;/span&gt;Samaṇo khalu, bho, gotamo abhirūpo dassanīyo pāsādiko paramāya vaṇṇapokkharatāya samannāgato, brahmavaṇṇī, brahmavacchasī, akhuddāvakāso dassanāya…pe…  &lt;/div&gt;&lt;/div&gt;&lt;div class="q" id="p_6D_449"&gt; &lt;div class="p"&gt;&lt;span class="pN"&gt;449&lt;/span&gt;Samaṇo khalu, bho, gotamo sīlavā ariyasīlī kusalasīlī kusalasīlena samannāgato…pe…  &lt;/div&gt;&lt;/div&gt;&lt;div class="q" id="p_6D_450"&gt; &lt;div class="p"&gt;&lt;span class="pN"&gt;450&lt;/span&gt;Samaṇo khalu, bho, gotamo kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā…pe…  &lt;/div&gt;&lt;/div&gt;&lt;div class="q" id="p_6D_451"&gt; &lt;div class="p"&gt;&lt;span class="pN"&gt;451&lt;/span&gt;Samaṇo khalu, bho, gotamo bahūnaṃ ācariyapācariyo…pe…  &lt;/div&gt;&lt;/div&gt;&lt;div class="q" id="p_6D_452"&gt; &lt;div class="p"&gt;&lt;span class="pN"&gt;452&lt;/span&gt;Samaṇo khalu, bho, gotamo khīṇakāmarāgo vigatacāpallo…pe…  &lt;/div&gt;&lt;/div&gt;&lt;div class="q" id="p_6D_453"&gt; &lt;div class="p"&gt;&lt;span class="pN"&gt;453&lt;/span&gt;Samaṇo khalu, bho, gotamo kammavādī kiriyavādī apāpapurekkhāro brahmaññāya pajāya…pe…  &lt;/div&gt;&lt;/div&gt;&lt;div class="q" id="p_6D_454"&gt; &lt;div class="p"&gt;&lt;span class="pN"&gt;454&lt;/span&gt;Samaṇo khalu, bho, gotamo uccā kulā pabbajito asambhinnakhattiyakulā…pe…  &lt;/div&gt;&lt;/div&gt;&lt;div class="q" id="p_6D_455"&gt; &lt;div class="p"&gt;&lt;span class="pN"&gt;455&lt;/span&gt;Samaṇo khalu, bho, gotamo aḍḍhā kulā pabbajito mahaddhanā mahābhogā…pe…  &lt;/div&gt;&lt;/div&gt;&lt;div class="q" id="p_6D_456"&gt; &lt;div class="p"&gt;&lt;span class="pN"&gt;456&lt;/span&gt;Samaṇaṃ khalu, bho, gotamaṃ tiroraṭṭhā tirojanapadā pañhaṃ pucchituṃ āgacchanti…pe…  &lt;/div&gt;&lt;/div&gt;&lt;div class="q" id="p_6D_457"&gt; &lt;div class="p"&gt;&lt;span class="pN"&gt;457&lt;/span&gt;Samaṇaṃ khalu, bho, gotamaṃ anekāni devatāsahassāni pāṇehi saraṇaṃ gatāni…pe…  &lt;/div&gt;&lt;/div&gt;&lt;div class="q" id="p_6D_458"&gt; &lt;div class="p"&gt;&lt;span class="pN"&gt;458&lt;/span&gt;Samaṇaṃ khalu, bho, gotamaṃ evaṃ kalyāṇo kittisaddo abbhuggato—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti…pe…  &lt;/div&gt;&lt;/div&gt;&lt;div class="q" id="p_6D_459"&gt; &lt;div class="p"&gt;&lt;span class="pN"&gt;459&lt;/span&gt;Samaṇo khalu, bho, gotamo dvattiṃsamahāpurisalakkhaṇehi samannāgato…pe…  &lt;/div&gt;&lt;/div&gt;&lt;div class="q" id="p_6D_460"&gt; &lt;div class="p"&gt;&lt;span class="pN"&gt;460&lt;/span&gt;Samaṇo khalu, bho, gotamo ehisvāgatavādī sakhilo sammodako abbhākuṭiko uttānamukho pubbabhāsī…pe…  &lt;/div&gt;&lt;/div&gt;&lt;div class="q" id="p_6D_461"&gt; &lt;div class="p"&gt;&lt;span class="pN"&gt;461&lt;/span&gt;Samaṇo khalu, bho, gotamo catunnaṃ parisānaṃ sakkato garukato mānito pūjito apacito…pe…  &lt;/div&gt;&lt;/div&gt;&lt;div class="q" id="p_6D_462"&gt; &lt;div class="p"&gt;&lt;span class="pN"&gt;462&lt;/span&gt;Samaṇe khalu, bho, gotame bahū devā ca manussā ca abhippasannā…pe…  &lt;/div&gt;&lt;/div&gt;&lt;div class="q" id="p_6D_463"&gt; &lt;div class="p"&gt;&lt;span class="pN"&gt;463&lt;/span&gt;Samaṇo khalu, bho, gotamo yasmiṃ gāme vā nigame vā paṭivasati, na tasmiṃ gāme vā nigame vā amanussā manusse viheṭhenti…pe…  &lt;/div&gt;&lt;/div&gt;&lt;div class="q" id="p_6D_464"&gt; &lt;div class="p"&gt;&lt;span class="pN"&gt;464&lt;/span&gt;Samaṇo khalu, bho, gotamo saṃghī gaṇī gaṇācariyo puthutitthakarānaṃ aggamakkhāyati. Yathā kho pana, bho, etesaṃ samaṇabrāhmaṇānaṃ yathā vā tathā vā yaso samudāgacchati, na hevaṃ samaṇassa gotamassa yaso samudāgato. Atha kho anuttarāya vijjācaraṇasampadāya samaṇassa gotamassa yaso samudāgato…pe…  &lt;/div&gt;&lt;/div&gt;&lt;div class="q" id="p_6D_465"&gt; &lt;div class="p"&gt;&lt;span class="pN"&gt;465&lt;/span&gt;Samaṇaṃ khalu, bho, gotamaṃ rājā māgadho seniyo bimbisāro saputto sabhariyo sapariso sāmacco pāṇehi saraṇaṃ gato…pe…  &lt;/div&gt;&lt;/div&gt;&lt;div class="q" id="p_6D_466"&gt; &lt;div class="p"&gt;&lt;span class="pN"&gt;466&lt;/span&gt;Samaṇaṃ khalu, bho, gotamaṃ rājā pasenadi kosalo saputto sabhariyo sapariso sāmacco pāṇehi saraṇaṃ gato…pe…  &lt;/div&gt;&lt;/div&gt;&lt;div class="q" id="p_6D_467"&gt; &lt;div class="p"&gt;&lt;span class="pN"&gt;467&lt;/span&gt;Samaṇaṃ khalu, bho, gotamaṃ brāhmaṇo pokkharasāti saputto sabhariyo sapariso sāmacco pāṇehi saraṇaṃ gato…pe…  &lt;/div&gt;&lt;/div&gt;&lt;div class="q" id="p_6D_468"&gt; &lt;div class="p"&gt;&lt;span class="pN"&gt;468&lt;/span&gt;Samaṇo khalu, bho, gotamo rañño māgadhassa seniyassa bimbisārassa sakkato garukato mānito pūjito apacito…pe…  &lt;/div&gt;&lt;/div&gt;&lt;div class="q" id="p_6D_469"&gt; &lt;div class="p"&gt;&lt;span class="pN"&gt;469&lt;/span&gt;Samaṇo khalu, bho, gotamo rañño pasenadissa kosalassa sakkato garukato mānito pūjito apacito…pe…  &lt;/div&gt;&lt;/div&gt;&lt;div class="q" id="p_6D_470"&gt; &lt;div class="p"&gt;&lt;span class="pN"&gt;470&lt;/span&gt;Samaṇo khalu, bho, gotamo brāhmaṇassa pokkharasātissa sakkato garukato mānito pūjito apacito…pe…  &lt;/div&gt;&lt;/div&gt;&lt;div class="q" id="p_6D_471"&gt; &lt;div class="p"&gt;&lt;span class="pN"&gt;471&lt;/span&gt;Samaṇo khalu, bho, gotamo campaṃ anuppatto, campāyaṃ viharati gaggarāya pokkharaṇiyā tīre. Ye kho pana, bho, keci samaṇā vā brāhmaṇā vā amhākaṃ gāmakhettaṃ āgacchanti atithī no te honti. Atithī kho panamhehi sakkātabbā garukātabbā mānetabbā pūjetabbā apacetabbā. Yampi, bho, samaṇo gotamo campaṃ anuppatto campāyaṃ viharati gaggarāya pokkharaṇiyā tīre, atithimhākaṃ samaṇo gotamo; atithi kho panamhehi sakkātabbo garukātabbo mānetabbo pūjetabbo apacetabbo. Imināpaṅgena na arahati so bhavaṃ gotamo amhākaṃ dassanāya upasaṅkamituṃ. Atha kho mayameva arahāma taṃ bhavantaṃ gotamaṃ dassanāya upasaṅkamituṃ. Ettake kho ahaṃ, bho, tassa bhoto gotamassa vaṇṇe pariyāpuṇāmi, no ca kho so bhavaṃ gotamo ettakavaṇṇo. Aparimāṇavaṇṇo hi so bhavaṃ gotamo”ti. &lt;/div&gt;&lt;/div&gt;&lt;div class="q" id="p_6D_472"&gt; &lt;div class="divNumber"&gt;305.&lt;/div&gt; &lt;div class="p"&gt;&lt;span class="pN"&gt;472&lt;/span&gt;Evaṃ vutte, te brāhmaṇā soṇadaṇḍaṃ brāhmaṇaṃ etadavocuṃ—  “yathā kho bhavaṃ soṇadaṇḍo samaṇassa gotamassa vaṇṇe bhāsati ito cepi so bhavaṃ gotamo yojanasate viharati, alameva saddhena kulaputtena dassanāya upasaṅkamituṃ api puṭosenā”ti. “Tena hi, bho, sabbeva mayaṃ samaṇaṃ gotamaṃ dassanāya upasaṅkamissāmā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272278" title="Go to previous page"&gt;&amp;lt;&amp;lt; 4.2 Soṇadaṇḍaguṇakathā&lt;/a&gt;&lt;a href="javascript:void(0)" onclick="upP()" id="upL" name="271649" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272280" title="Go to next page"&gt;4.4 Soṇadaṇḍaparivitakka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
