<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/1"&gt;1 Khandhavibhaṅga&lt;/a&gt; » &lt;a href="/tipitaka/30Vbh/1/1.1"&gt;1.1 Suttantabhājanīya&lt;/a&gt;&lt;/div&gt;&lt;div class="i"&gt;1.1.1 Rūpakkhandha&lt;/div&gt;&lt;div class=h&gt;Khandhavibhaṅga&lt;/div&gt;&lt;div class=h&gt;Suttantabhājanīya&lt;/div&gt;&lt;div class=h&gt;Rūpakkhandha&lt;/div&gt;&lt;div class="q" id="p_30Vbh_3"&gt; &lt;div class="divNumber"&gt;2.&lt;/div&gt; &lt;div class="p"&gt;&lt;span class="pN"&gt;3&lt;/span&gt;Tattha katamo rūpakkhandho? Yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, tadekajjhaṃ abhisaññūhitvā abhisaṅkhipitvā—  ayaṃ vuccati rūpakkhandho. &lt;/div&gt;&lt;/div&gt;&lt;div class="q" id="p_30Vbh_4"&gt; &lt;div class="divNumber"&gt;3.&lt;/div&gt; &lt;div class="p"&gt;&lt;span class="pN"&gt;4&lt;/span&gt;Tattha katamaṃ rūpaṃ atītaṃ? Yaṃ rūpaṃ atītaṃ niruddhaṃ vigataṃ vipariṇataṃ atthaṅgataṃ abbhatthaṅgataṃ uppajjitvā vigataṃ atītaṃ atītaṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ atītaṃ. &lt;/div&gt;&lt;/div&gt;&lt;div class="q" id="p_30Vbh_5"&gt; &lt;div class="p"&gt;&lt;span class="pN"&gt;5&lt;/span&gt;Tattha katamaṃ rūpaṃ anāgataṃ? Yaṃ rūpaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtaṃ anuppannaṃ asamuppannaṃ anuṭṭhitaṃ asamuṭṭhitaṃ anāgataṃ anāgataṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ anāgataṃ. &lt;/div&gt;&lt;/div&gt;&lt;div class="q" id="p_30Vbh_6"&gt; &lt;div class="p"&gt;&lt;span class="pN"&gt;6&lt;/span&gt;Tattha katamaṃ rūpaṃ paccuppannaṃ? Yaṃ rūpaṃ jātaṃ bhūtaṃ sañjātaṃ nibbattaṃ abhinibbattaṃ pātubhūtaṃ uppannaṃ samuppannaṃ uṭṭhitaṃ samuṭṭhitaṃ paccuppannaṃ paccuppannaṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ paccuppannaṃ. &lt;/div&gt;&lt;/div&gt;&lt;div class="q" id="p_30Vbh_7"&gt; &lt;div class="divNumber"&gt;4.&lt;/div&gt; &lt;div class="p"&gt;&lt;span class="pN"&gt;7&lt;/span&gt;Tattha katamaṃ rūpaṃ ajjhattaṃ? Yaṃ rūpaṃ tesaṃ tesaṃ sattānaṃ ajjhattaṃ paccattaṃ niyakaṃ pāṭipuggalikaṃ upādinnaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ ajjhattaṃ. &lt;/div&gt;&lt;/div&gt;&lt;div class="q" id="p_30Vbh_8"&gt; &lt;div class="p"&gt;&lt;span class="pN"&gt;8&lt;/span&gt;Tattha katamaṃ rūpaṃ bahiddhā? Yaṃ rūpaṃ tesaṃ tesaṃ parasattānaṃ parapuggalānaṃ ajjhattaṃ paccattaṃ niyakaṃ pāṭipuggalikaṃ upādinnaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ bahiddhā. &lt;/div&gt;&lt;/div&gt;&lt;div class="q" id="p_30Vbh_9"&gt; &lt;div class="divNumber"&gt;5.&lt;/div&gt; &lt;div class="p"&gt;&lt;span class="pN"&gt;9&lt;/span&gt;Tattha katamaṃ rūpaṃ oḷārikaṃ? Cakkhāyatanaṃ…pe…  phoṭṭhabbāyatanaṃ—  idaṃ vuccati rūpaṃ oḷārikaṃ. &lt;/div&gt;&lt;/div&gt;&lt;div class="q" id="p_30Vbh_10"&gt; &lt;div class="p"&gt;&lt;span class="pN"&gt;10&lt;/span&gt;Tattha katamaṃ rūpaṃ sukhumaṃ? Itthindriyaṃ…pe…  kabaḷīkāro āhāro—  idaṃ vuccati rūpaṃ sukhumaṃ. &lt;/div&gt;&lt;/div&gt;&lt;div class="q" id="p_30Vbh_11"&gt; &lt;div class="divNumber"&gt;6.&lt;/div&gt; &lt;div class="p"&gt;&lt;span class="pN"&gt;11&lt;/span&gt;Tattha katamaṃ rūpaṃ hīnaṃ? Yaṃ rūpaṃ tesaṃ tesaṃ sattānaṃ uññātaṃ avaññātaṃ hīḷitaṃ paribhūtaṃ acittīkataṃ hīnaṃ hīnamataṃ hīnasammataṃ aniṭṭhaṃ akantaṃ amanāpaṃ, rūpā saddā gandhā rasā phoṭṭhabbā—  idaṃ vuccati rūpaṃ hīnaṃ. &lt;/div&gt;&lt;/div&gt;&lt;div class="q" id="p_30Vbh_12"&gt; &lt;div class="p"&gt;&lt;span class="pN"&gt;12&lt;/span&gt;Tattha katamaṃ rūpaṃ paṇītaṃ? Yaṃ rūpaṃ tesaṃ tesaṃ sattānaṃ anuññātaṃ anavaññātaṃ ahīḷitaṃ aparibhūtaṃ cittīkataṃ paṇītaṃ paṇītamataṃ paṇītasammataṃ iṭṭhaṃ kantaṃ manāpaṃ, rūpā saddā gandhā rasā phoṭṭhabbā—  idaṃ vuccati rūpaṃ paṇītaṃ. Taṃ taṃ vā pana rūpaṃ upādāyupādāya rūpaṃ hīnaṃ paṇītaṃ daṭṭhabbaṃ. &lt;/div&gt;&lt;/div&gt;&lt;div class="q" id="p_30Vbh_13"&gt; &lt;div class="divNumber"&gt;7.&lt;/div&gt; &lt;div class="p"&gt;&lt;span class="pN"&gt;13&lt;/span&gt;Tattha katamaṃ rūpaṃ dūre? Itthindriyaṃ…pe…  kabaḷīkāro āhāro, yaṃ vā panaññampi atthi rūpaṃ anāsanne anupakaṭṭhe dūre asantike—  idaṃ vuccati rūpaṃ dūre. &lt;/div&gt;&lt;/div&gt;&lt;div class="q" id="p_30Vbh_14"&gt; &lt;div class="p"&gt;&lt;span class="pN"&gt;14&lt;/span&gt;Tattha katamaṃ rūpaṃ santike? Cakkhāyatanaṃ…pe…  phoṭṭhabbāyatanaṃ, yaṃ vā panaññampi atthi rūpaṃ āsanne upakaṭṭhe avidūre santike—  idaṃ vuccati rūpaṃ santike. Taṃ taṃ vā pana rūpaṃ upādāyupādāya rūpaṃ dūre santike daṭṭhabbaṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267898" title="Go to previous page"&gt;&amp;lt;&amp;lt; 1.1 Suttantabhājanīya&lt;/a&gt;&lt;a href="javascript:void(0)" onclick="upP()" id="upL" name="267898" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269950" title="Go to next page"&gt;1.1.2 Vedanākkhandha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
