<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/1"&gt;1 Brahmajālasutta&lt;/a&gt; » &lt;a href="/tipitaka/6D/1/1.3"&gt;1.3 Diṭṭhi&lt;/a&gt; » &lt;a href="/tipitaka/6D/1/1.3/1.3.2"&gt;1.3.2 Aparantakappika&lt;/a&gt;&lt;/div&gt;&lt;div class="i"&gt;1.3.2.4 Ucchedavāda&lt;/div&gt;&lt;div class=h&gt;Brahmajālasutta&lt;/div&gt;&lt;div class=h&gt;Diṭṭhi&lt;/div&gt;&lt;div class=h&gt;Aparantakappika&lt;/div&gt;&lt;div class=h&gt;Ucchedavāda&lt;/div&gt;&lt;div class="q" id="p_6D_157"&gt; &lt;div class="divNumber"&gt;84.&lt;/div&gt; &lt;div class="p"&gt;&lt;span class="pN"&gt;157&lt;/span&gt;Santi, bhikkhave, eke samaṇabrāhmaṇā ucchedavādā sato &lt;span class="bold"&gt;sattassa ucchedaṃ&lt;/span&gt; vināsaṃ vibhavaṃ paññapenti sattahi vatthūhi. Te ca bhonto samaṇabrāhmaṇā kimāgamma kimārabbha ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi? &lt;/div&gt;&lt;/div&gt;&lt;div class="q" id="p_6D_158"&gt; &lt;div class="divNumber"&gt;85.&lt;/div&gt; &lt;div class="p"&gt;&lt;span class="pN"&gt;158&lt;/span&gt;Idha, bhikkhave, ekacco samaṇo vā brāhmaṇo vā evaṃvādī hoti evaṃdiṭṭhi—  ‘yato kho, bho, ayaṃ &lt;span class="bold"&gt;attā rūpī cātumahābhūtiko&lt;/span&gt; mātāpettikasambhavo &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (1:&lt;span class="italic"&gt;51&lt;/span&gt;) &lt;/div&gt;&lt;/div&gt;&lt;div class="q" id="p_6D_159"&gt; &lt;div class="divNumber"&gt;86.&lt;/div&gt; &lt;div class="p"&gt;&lt;span class="pN"&gt;159&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā dibbo rūpī kāmāvacaro&lt;/span&gt; kabaḷīkārāhārabhakkho. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (2:&lt;span class="italic"&gt;52&lt;/span&gt;) &lt;/div&gt;&lt;/div&gt;&lt;div class="q" id="p_6D_160"&gt; &lt;div class="divNumber"&gt;87.&lt;/div&gt; &lt;div class="p"&gt;&lt;span class="pN"&gt;160&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā dibbo rūpī manomayo&lt;/span&gt; sabbaṅgapaccaṅgī ahīnindriyo. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (3:&lt;span class="italic"&gt;53&lt;/span&gt;) &lt;/div&gt;&lt;/div&gt;&lt;div class="q" id="p_6D_161"&gt; &lt;div class="divNumber"&gt;88.&lt;/div&gt; &lt;div class="p"&gt;&lt;span class="pN"&gt;161&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā&lt;/span&gt; sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā &lt;span class="smallFont"&gt;“&lt;/span&gt;ananto ākāso&lt;span class="smallFont"&gt;”&lt;/span&gt;ti &lt;span class="bold"&gt;ākāsānañcāyatanūpago&lt;/span&gt;. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (4:&lt;span class="italic"&gt;54&lt;/span&gt;) &lt;/div&gt;&lt;/div&gt;&lt;div class="q" id="p_6D_162"&gt; &lt;div class="divNumber"&gt;89.&lt;/div&gt; &lt;div class="p"&gt;&lt;span class="pN"&gt;162&lt;/span&gt;Tamañño evamāha—  ‘atthi kho, bho, eso attā yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā&lt;/span&gt; sabbaso ākāsānañcāyatanaṃ samatikkamma &lt;span class="smallFont"&gt;“&lt;/span&gt;anantaṃ viññāṇan&lt;span class="smallFont"&gt;”&lt;/span&gt;ti &lt;span class="bold"&gt;viññāṇañcāyatanūpago&lt;/span&gt;. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (5:&lt;span class="italic"&gt;55&lt;/span&gt;) &lt;/div&gt;&lt;/div&gt;&lt;div class="q" id="p_6D_163"&gt; &lt;div class="divNumber"&gt;90.&lt;/div&gt; &lt;div class="p"&gt;&lt;span class="pN"&gt;163&lt;/span&gt;Tamañño evamāha—  ‘atthi kho, bho, so attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā&lt;/span&gt; sabbaso viññāṇañcāyatanaṃ samatikkamma &lt;span class="smallFont"&gt;“&lt;/span&gt;natthi kiñcī&lt;span class="smallFont"&gt;”&lt;/span&gt;ti &lt;span class="bold"&gt;ākiñcaññāyatanūpago&lt;/span&gt;. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (6:&lt;span class="italic"&gt;56&lt;/span&gt;) &lt;/div&gt;&lt;/div&gt;&lt;div class="q" id="p_6D_164"&gt; &lt;div class="divNumber"&gt;91.&lt;/div&gt; &lt;div class="p"&gt;&lt;span class="pN"&gt;164&lt;/span&gt;Tamañño evamāha—  ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño &lt;span class="bold"&gt;attā&lt;/span&gt; sabbaso ākiñcaññāyatanaṃ samatikkamma &lt;span class="smallFont"&gt;“&lt;/span&gt;santametaṃ paṇītametan&lt;span class="smallFont"&gt;”&lt;/span&gt;ti &lt;span class="bold"&gt;nevasaññānāsaññāyatanūpago&lt;/span&gt;. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato &lt;span class="bold"&gt;kāyassa bhedā ucchijjati&lt;/span&gt; vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (7:&lt;span class="italic"&gt;57&lt;/span&gt;) &lt;/div&gt;&lt;/div&gt;&lt;div class="q" id="p_6D_165"&gt; &lt;div class="divNumber"&gt;92.&lt;/div&gt; &lt;div class="p"&gt;&lt;span class="pN"&gt;165&lt;/span&gt;Imehi kho te, bhikkhave, samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi. Ye hi keci, bhikkhave, samaṇā vā brāhmaṇā vā ucchedavādā sato sattassa ucchedaṃ vināsaṃ vibhavaṃ paññapenti, sabbe te imeheva sattahi vatthūhi…pe…  yehi tathāgatassa yathābhuccaṃ vaṇṇaṃ sammā vadamānā vadeyyuṃ. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276915" title="Go to previous page"&gt;&amp;lt;&amp;lt; 1.3.2.3 Nevasaññīnāsaññīvāda&lt;/a&gt;&lt;a href="javascript:void(0)" onclick="upP()" id="upL" name="273490" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276917" title="Go to next page"&gt;1.3.2.5 Diṭṭhadhammanibbānavāda &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
