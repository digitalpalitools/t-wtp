<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/6"&gt;6 Pāsādikasutta&lt;/a&gt;&lt;/div&gt;&lt;div class="i"&gt;6.16 Aparantasahagatadiṭṭhinissaya&lt;/div&gt;&lt;div class=h&gt;Pāsādikasutta&lt;/div&gt;&lt;div class=h&gt;Aparantasahagatadiṭṭhinissaya&lt;/div&gt;&lt;div class="q" id="p_8D_390"&gt; &lt;div class="divNumber"&gt;194.&lt;/div&gt; &lt;div class="p"&gt;&lt;span class="pN"&gt;390&lt;/span&gt;Katame ca te, cunda, aparantasahagatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? Santi, cunda, eke samaṇabrāhmaṇā evaṃvādino evaṃdiṭṭhino—  ‘rūpī attā hoti arogo paraṃ maraṇā, idameva saccaṃ moghamaññan’ti. Santi pana, cunda, eke samaṇabrāhmaṇā evaṃvādino evaṃdiṭṭhino—  ‘arūpī attā hoti…  rūpī ca arūpī ca attā hoti…  nevarūpī nārūpī attā hoti…  saññī attā hoti…  asaññī attā hoti…  nevasaññīnāsaññī attā hoti…  attā ucchijjati vinassati na hoti paraṃ maraṇā, idameva saccaṃ moghamaññan’ti. Tatra, cunda, ye te samaṇabrāhmaṇā evaṃvādino evaṃdiṭṭhino—  ‘rūpī attā hoti arogo paraṃ maraṇā, idameva saccaṃ moghamaññan’ti. Tyāhaṃ upasaṅkamitvā evaṃ vadāmi—  ‘atthi nu kho idaṃ, āvuso, vuccati—  &lt;span class="smallFont"&gt;“&lt;/span&gt;rūpī attā hoti arogo paraṃ maraṇā&lt;span class="smallFont"&gt;”&lt;/span&gt;’ti? Yañca kho te evamāhaṃsu—  ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Aññathāsaññinopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti. &lt;/div&gt;&lt;/div&gt;&lt;div class="q" id="p_8D_391"&gt; &lt;div class="divNumber"&gt;195.&lt;/div&gt; &lt;div class="p"&gt;&lt;span class="pN"&gt;391&lt;/span&gt;Tatra, cunda, ye te samaṇabrāhmaṇā evaṃvādino evaṃdiṭṭhino—  ‘arūpī attā hoti…  rūpī ca arūpī ca attā hoti…  nevarūpīnārūpī attā hoti…  saññī attā hoti…  asaññī attā hoti…  nevasaññīnāsaññī attā hoti…  attā ucchijjati vinassati na hoti paraṃ maraṇā, idameva saccaṃ moghamaññan’ti. Tyāhaṃ upasaṅkamitvā evaṃ vadāmi—  ‘atthi nu kho idaṃ, āvuso, vuccati—  &lt;span class="smallFont"&gt;“&lt;/span&gt;attā ucchijjati vinassati na hoti paraṃ maraṇā&lt;span class="smallFont"&gt;”&lt;/span&gt;’ti? Yañca kho te, cunda, evamāhaṃsu—  ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Aññathāsaññinopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi, kuto bhiyyo. Atha kho ahameva tattha bhiyyo yadidaṃ adhipaññatti. Ime kho te, cunda, aparantasahagatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? &lt;/div&gt;&lt;/div&gt;&lt;div class="q" id="p_8D_392"&gt; &lt;div class="divNumber"&gt;196.&lt;/div&gt; &lt;div class="p"&gt;&lt;span class="pN"&gt;392&lt;/span&gt;Imesañca, cunda, pubbantasahagatānaṃ diṭṭhinissayānaṃ imesañca aparantasahagatānaṃ diṭṭhinissayānaṃ pahānāya samatikkamāya evaṃ mayā cattāro satipaṭṭhānā desitā paññattā. Katame cattāro? Idha, cunda, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ. Vedanāsu vedanānupassī…pe…  citte cittānupassī…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imesañca, cunda, pubbantasahagatānaṃ diṭṭhinissayānaṃ imesañca aparantasahagatānaṃ diṭṭhinissayānaṃ pahānāya samatikkamāya. Evaṃ mayā ime cattāro satipaṭṭhānā desitā paññattā”ti. &lt;/div&gt;&lt;/div&gt;&lt;div class="q" id="p_8D_393"&gt; &lt;div class="divNumber"&gt;197.&lt;/div&gt; &lt;div class="p"&gt;&lt;span class="pN"&gt;393&lt;/span&gt;Tena kho pana samayena āyasmā upavāṇo bhagavato piṭṭhito ṭhito hoti bhagavantaṃ bījayamāno. Atha kho āyasmā upavāṇo bhagavantaṃ etadavoca—  “acchariyaṃ, bhante, abbhutaṃ, bhante. Pāsādiko vatāyaṃ, bhante, dhammapariyāyo; supāsādiko vatāyaṃ, bhante, dhammapariyāyo, ko nāmāyaṃ, bhante, dhammapariyāyo”ti? “Tasmātiha tvaṃ, upavāṇa, imaṃ dhammapariyāyaṃ ‘pāsādiko’ tveva naṃ dhārehī”ti. &lt;/div&gt;&lt;/div&gt;&lt;div class="q" id="p_8D_394"&gt; &lt;div class="p"&gt;&lt;span class="pN"&gt;394&lt;/span&gt;Idamavoca bhagavā. Attamano āyasmā upavāṇo bhagavato bhāsitaṃ abhinandīti. &lt;/div&gt;&lt;/div&gt;&lt;div class="ENDH3" id="p_8D_395"&gt;&lt;span class="pN"&gt;395&lt;/span&gt;Pāsādikasuttaṃ niṭṭhitaṃ chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272475" title="Go to previous page"&gt;&amp;lt;&amp;lt; 6.15 Pubbantasahagatadiṭṭhinissaya&lt;/a&gt;&lt;a href="javascript:void(0)" onclick="upP()" id="upL" name="271674" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271675" title="Go to next page"&gt;7 Lakkhaṇasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
