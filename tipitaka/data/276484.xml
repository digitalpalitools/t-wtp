<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.5"&gt;1.5.5 Acelakavagga&lt;/a&gt;&lt;/div&gt;&lt;div class="i"&gt;1.5.5.5 Rahonisajjasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Acelakavagga&lt;/div&gt;&lt;div class=h&gt;Rahonisajjasikkhāpada&lt;/div&gt;&lt;div class="q" id="p_2V_919"&gt;&lt;div class="divNumber"&gt;289.&lt;/div&gt;&lt;div class="p"&gt;&lt;span class="pN"&gt;919&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā upanando sakyaputto sahāyakassa gharaṃ gantvā tassa pajāpatiyā saddhiṃ eko ekāya raho nisajjaṃ kappesi. Atha kho so puriso ujjhāyati khiyyati vipāceti—  “kathañhi nāma ayyo upanando mayhaṃ pajāpatiyā saddhiṃ eko ekāya raho nisajjaṃ kappessatī”ti.&lt;/div&gt;&lt;/div&gt;&lt;div class="q" id="p_2V_920"&gt;&lt;div class="p"&gt;&lt;span class="pN"&gt;920&lt;/span&gt;Assosuṃ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto mātugāmena saddhiṃ eko ekāya raho nisajjaṃ kappessatī”ti…pe…  “saccaṃ kira tvaṃ, upananda, mātugāmena saddhiṃ eko ekāya raho nisajjaṃ kappesī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tvaṃ, moghapurisa, mātugāmena saddhiṃ eko ekāya raho nisajjaṃ kappessasi. Netaṃ, moghapurisa, appasannānaṃ vā pāsādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_921"&gt;&lt;div class="divNumber"&gt;290.&lt;/div&gt;&lt;div class="p"&gt;&lt;span class="pN"&gt;921&lt;/span&gt;&lt;span class="bold"&gt;“Yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyan”&lt;/span&gt;ti. (&lt;span class="italic"&gt;45&lt;/span&gt;:&lt;span class="bold"&gt;94&lt;/span&gt;)&lt;/div&gt;&lt;/div&gt;&lt;div class="q" id="p_2V_922"&gt;&lt;div class="divNumber"&gt;291.&lt;/div&gt;&lt;div class="p"&gt;&lt;span class="pN"&gt;922&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_923"&gt;&lt;div class="p"&gt;&lt;span class="pN"&gt;923&lt;/span&gt;&lt;span class="bold"&gt;Mātugāmo&lt;/span&gt; nāma manussitthī, na yakkhī na petī na tiracchānagatā, viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.&lt;/div&gt;&lt;/div&gt;&lt;div class="q" id="p_2V_924"&gt;&lt;div class="p"&gt;&lt;span class="pN"&gt;924&lt;/span&gt;&lt;span class="bold"&gt;Saddhin&lt;/span&gt;ti ekato.&lt;/div&gt;&lt;/div&gt;&lt;div class="q" id="p_2V_925"&gt;&lt;div class="p"&gt;&lt;span class="pN"&gt;925&lt;/span&gt;&lt;span class="bold"&gt;Eko ekāyā&lt;/span&gt;ti bhikkhu ceva hoti mātugāmo ca.&lt;/div&gt;&lt;/div&gt;&lt;div class="q" id="p_2V_926"&gt;&lt;div class="p"&gt;&lt;span class="pN"&gt;926&lt;/span&gt;&lt;span class="bold"&gt;Raho&lt;/span&gt; nāma cakkhussa raho, sotassa raho. &lt;span class="bold"&gt;Cakkhussa raho&lt;/span&gt; nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. &lt;span class="bold"&gt;Sotassa raho&lt;/span&gt; nāma na sakkā hoti pakatikathā sotuṃ.&lt;/div&gt;&lt;/div&gt;&lt;div class="q" id="p_2V_927"&gt;&lt;div class="p"&gt;&lt;span class="pN"&gt;927&lt;/span&gt;&lt;span class="bold"&gt;Nisajjaṃ kappeyyā&lt;/span&gt;ti mātugāme nisinne bhikkhu upanisinno vā hoti upanipanno vā, āpatti pācittiyassa. Bhikkhu nisinne mātugāmo upanisinno vā hoti upanipanno vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_928"&gt;&lt;div class="divNumber"&gt;292.&lt;/div&gt;&lt;div class="p"&gt;&lt;span class="pN"&gt;928&lt;/span&gt;Mātugāme mātugāmasaññī eko ekāya raho nisajjaṃ kappeti, āpatti pācittiyassa. Mātugāme vematiko eko ekāya raho nisajjaṃ kappeti, āpatti pācittiyassa. Mātugāme amātugāmasaññī eko ekāya raho nisajjaṃ kappeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_929"&gt;&lt;div class="p"&gt;&lt;span class="pN"&gt;929&lt;/span&gt;Yakkhiyā vā petiyā vā paṇḍakena vā tiracchānagatamanussaviggahitthiyā vā saddhiṃ eko ekāya raho nisajjaṃ kappeti, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.&lt;/div&gt;&lt;/div&gt;&lt;div class="q" id="p_2V_930"&gt;&lt;div class="divNumber"&gt;293.&lt;/div&gt;&lt;div class="p"&gt;&lt;span class="pN"&gt;930&lt;/span&gt;Anāpatti—  yo koci viññū puriso dutiyo hoti, tiṭṭhati na nisīdati, arahopekkho aññavihito nisīdati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_931"&gt;&lt;span class="pN"&gt;931&lt;/span&gt;Rahonisajjasikkhāpadaṃ niṭṭhitaṃ pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276483" title="Go to previous page"&gt;&amp;lt;&amp;lt; 1.5.5.4 Rahopaṭicchannasikkhāpada&lt;/a&gt;&lt;a href="javascript:void(0)" onclick="upP()" id="upL" name="273234" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276485" title="Go to next page"&gt;1.5.5.6 Cārittasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
