<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/8"&gt;8 Mahāsīhanādasutta&lt;/a&gt;&lt;/div&gt;&lt;div class="i"&gt;8.5 Sīlasamādhipaññāsampadā&lt;/div&gt;&lt;div class=h&gt;Mahāsīhanādasutta&lt;/div&gt;&lt;div class=h&gt;Sīlasamādhipaññāsampadā&lt;/div&gt;&lt;div class="q" id="p_6D_668"&gt; &lt;div class="divNumber"&gt;400.&lt;/div&gt; &lt;div class="p"&gt;&lt;span class="pN"&gt;668&lt;/span&gt;Evaṃ vutte, acelo kassapo bhagavantaṃ etadavoca—  “katamā pana sā, bho gotama, sīlasampadā, katamā cittasampadā, katamā paññāsampadā”ti? “Idha, kassapa, tathāgato loke uppajjati arahaṃ, sammāsambuddho…pe…  bhayadassāvī samādāya sikkhati sikkhāpadesu, kāyakammavacīkammena samannāgato kusalena parisuddhājīvo sīlasampanno indriyesu guttadvāro satisampajaññena samannāgato santuṭṭho. &lt;/div&gt;&lt;/div&gt;&lt;div class="q" id="p_6D_669"&gt; &lt;div class="divNumber"&gt;401.&lt;/div&gt; &lt;div class="p"&gt;&lt;span class="pN"&gt;669&lt;/span&gt;Kathañca, kassapa, bhikkhu sīlasampanno hoti? Idha, kassapa, bhikkhu pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī dayāpanno, sabbapāṇabhūtahitānukampī viharati. Idampissa hoti sīlasampadāya…pe…  &lt;/div&gt;&lt;/div&gt;&lt;div class="q" id="p_6D_670"&gt; &lt;div class="p"&gt;&lt;span class="pN"&gt;670&lt;/span&gt;Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti. Seyyathidaṃ—  santikammaṃ paṇidhikammaṃ…pe…  osadhīnaṃ patimokkho iti vā iti evarūpāya tiracchānavijjāya micchājīvā paṭivirato hoti. Idampissa hoti sīlasampadāya. &lt;/div&gt;&lt;/div&gt;&lt;div class="q" id="p_6D_671"&gt; &lt;div class="p"&gt;&lt;span class="pN"&gt;671&lt;/span&gt;Sa kho so, kassapa, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato. Seyyathāpi, kassapa, rājā khattiyo muddhāvasitto nihatapaccāmitto na kutoci bhayaṃ samanupassati, yadidaṃ paccatthikato; evameva kho, kassapa, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato. So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti. Evaṃ kho, kassapa, bhikkhu sīlasampanno hoti. Ayaṃ kho, kassapa, sīlasampadā…pe…  paṭhamaṃ jhānaṃ upasampajja viharati. Idampissa hoti cittasampadāya…pe…  dutiyaṃ jhānaṃ…  tatiyaṃ jhānaṃ…  catutthaṃ jhānaṃ upasampajja viharati. Idampissa hoti cittasampadāya. Ayaṃ kho, kassapa, cittasampadā. &lt;/div&gt;&lt;/div&gt;&lt;div class="q" id="p_6D_672"&gt; &lt;div class="p"&gt;&lt;span class="pN"&gt;672&lt;/span&gt;So evaṃ samāhite citte…pe…  ñāṇadassanāya cittaṃ abhinīharati abhininnāmeti…  idampissa hoti paññāsampadāya…pe…  nāparaṃ itthattāyāti pajānāti. Idampissa hoti paññāsampadāya. Ayaṃ kho, kassapa, paññāsampadā. &lt;/div&gt;&lt;/div&gt;&lt;div class="q" id="p_6D_673"&gt; &lt;div class="p"&gt;&lt;span class="pN"&gt;673&lt;/span&gt;Imāya ca, kassapa, sīlasampadāya cittasampadāya paññāsampadāya aññā sīlasampadā cittasampadā paññāsampadā uttaritarā vā paṇītatarā vā natthi. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272298" title="Go to previous page"&gt;&amp;lt;&amp;lt; 8.4 Tapopakkamaniratthakathā&lt;/a&gt;&lt;a href="javascript:void(0)" onclick="upP()" id="upL" name="271653" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272300" title="Go to next page"&gt;8.6 Sīhanādakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
