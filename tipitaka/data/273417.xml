<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/6"&gt;6 Senāsanakkhandhaka&lt;/a&gt; » &lt;a href="/tipitaka/4V/6/6.2"&gt;6.2 Dutiyabhāṇavāra&lt;/a&gt;&lt;/div&gt;&lt;div class="i"&gt;6.2.9 Senāsanaggāhāpakasammuti&lt;/div&gt;&lt;div class=h&gt;Senāsanakkhandhaka&lt;/div&gt;&lt;div class=h&gt;Dutiyabhāṇavāra&lt;/div&gt;&lt;div class=h&gt;Senāsanaggāhāpakasammuti&lt;/div&gt;&lt;div class="q" id="p_4V_1366"&gt; &lt;div class="divNumber"&gt;317.&lt;/div&gt; &lt;div class="p"&gt;&lt;span class="pN"&gt;1366&lt;/span&gt;Atha kho bhikkhūnaṃ etadahosi—  “kena nu kho senāsanaṃ gāhetabban”ti? Bhagavato etamatthaṃ ārocesuṃ…pe…  “anujānāmi, bhikkhave, pañcahaṅgehi samannāgataṃ bhikkhuṃ senāsanaggāhāpakaṃ sammannituṃ—  yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, gahitāgahitañca jāneyya. Evañca pana, bhikkhave, sammannitabbo—  &lt;/div&gt;&lt;/div&gt;&lt;div class="q" id="p_4V_1367"&gt; &lt;div class="p"&gt;&lt;span class="pN"&gt;1367&lt;/span&gt;Paṭhamaṃ bhikkhu yācitabbo, yācitvā byattena bhikkhunā paṭibalena saṃgho ñāpetabbo—  &lt;/div&gt;&lt;/div&gt;&lt;div class="q" id="p_4V_1368"&gt; &lt;div class="p"&gt;&lt;span class="pN"&gt;1368&lt;/span&gt;‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ bhikkhuṃ senāsanaggāhāpakaṃ sammanneyya. Esā ñatti. &lt;/div&gt;&lt;/div&gt;&lt;div class="q" id="p_4V_1369"&gt; &lt;div class="p"&gt;&lt;span class="pN"&gt;1369&lt;/span&gt;Suṇātu me, bhante, saṃgho. Saṃgho itthannāmaṃ bhikkhuṃ senāsanaggāhāpakaṃ sammannati. Yassāyasmato khamati itthannāmassa bhikkhuno senāsanaggāhāpakassa sammuti, so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_4V_1370"&gt; &lt;div class="p"&gt;&lt;span class="pN"&gt;1370&lt;/span&gt;Sammato saṃghena itthannāmo bhikkhu senāsanaggāhāpako. Khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_4V_1371"&gt; &lt;div class="divNumber"&gt;318.&lt;/div&gt; &lt;div class="p"&gt;&lt;span class="pN"&gt;1371&lt;/span&gt;Atha kho senāsanaggāhāpakānaṃ bhikkhūnaṃ etadahosi—  “kathaṃ nu kho senāsanaṃ gāhetabban”ti? Bhagavato etamatthaṃ ārocesuṃ. “Anujānāmi, bhikkhave, paṭhamaṃ bhikkhū gaṇetuṃ, bhikkhū gaṇetvā seyyā gaṇetuṃ, seyyā gaṇetvā seyyaggena gāhetun”ti. Seyyaggena gāhentā seyyā ussārayiṃsu…pe…  “anujānāmi, bhikkhave, vihāraggena gāhetun”ti. Vihāraggena gāhentā vihārā ussārayiṃsu…pe…  “anujānāmi, bhikkhave, pariveṇaggena gāhetun”ti. Pariveṇaggena gāhentā pariveṇā ussārayiṃsu…pe…  “anujānāmi, bhikkhave, anubhāgampi dātuṃ. Gahite anubhāge añño bhikkhu āgacchati, akāmā na dātabbo”ti. &lt;/div&gt;&lt;/div&gt;&lt;div class="q" id="p_4V_1372"&gt; &lt;div class="p"&gt;&lt;span class="pN"&gt;1372&lt;/span&gt;Tena kho pana samayena bhikkhū nissīme ṭhitassa senāsanaṃ gāhenti. Bhagavato etamatthaṃ ārocesuṃ. “Na, bhikkhave, nissīme ṭhitassa senāsanaṃ gāhetabbaṃ. Yo gāheyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_4V_1373"&gt; &lt;div class="p"&gt;&lt;span class="pN"&gt;1373&lt;/span&gt;Tena kho pana samayena bhikkhū senāsanaṃ gahetvā sabbakālaṃ paṭibāhanti. Bhagavato etamatthaṃ ārocesuṃ. “Na, bhikkhave, senāsanaṃ gahetvā sabbakālaṃ paṭibāhitabbaṃ. Yo paṭibāheyya, āpatti dukkaṭassa. Anujānāmi, bhikkhave, vassānaṃ temāsaṃ paṭibāhituṃ, utukālaṃ pana na paṭibāhitun”ti. &lt;/div&gt;&lt;/div&gt;&lt;div class="q" id="p_4V_1374"&gt; &lt;div class="p"&gt;&lt;span class="pN"&gt;1374&lt;/span&gt;Atha kho bhikkhūnaṃ etadahosi—  “kati nu kho senāsanaggāhā”ti? Bhagavato etamatthaṃ ārocesuṃ. “Tayo me, bhikkhave, senāsanaggāhā—  purimako, pacchimako, antarāmuttako. Aparajjugatāya āsāḷhiyā purimako gāhetabbo. Māsagatāya āsāḷhiyā pacchimako gāhetabbo. Aparajjugatāya pavāraṇāya āyatiṃ vassāvāsatthāya antarāmuttako gāhetabbo. Ime kho, bhikkhave, tayo senāsanaggāhā”ti. &lt;/div&gt;&lt;/div&gt;&lt;div class="CENTER" id="p_4V_1375"&gt;&lt;span class="pN"&gt;1375&lt;/span&gt;Dutiyabhāṇavāro niṭṭhito.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273416" title="Go to previous page"&gt;&amp;lt;&amp;lt; 6.2.8 Āsanappaṭibāhanādi&lt;/a&gt;&lt;a href="javascript:void(0)" onclick="upP()" id="upL" name="272116" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272117" title="Go to next page"&gt;6.3 Tatiyabhāṇavāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
