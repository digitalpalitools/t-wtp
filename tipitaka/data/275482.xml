<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/3"&gt;3 Tatiyapaṇṇāsaka&lt;/a&gt; » &lt;a href="/tipitaka/15A3/3/3.2"&gt;3.2 Āpāyikavagga&lt;/a&gt;&lt;/div&gt;&lt;div class="i"&gt;3.2.6 Apaṇṇakasutta&lt;/div&gt;&lt;div class=h&gt;Tatiyapaṇṇāsaka&lt;/div&gt;&lt;div class=h&gt;Āpāyikavagga&lt;/div&gt;&lt;div class=h&gt;Apaṇṇakasutta&lt;/div&gt;&lt;div class="q" id="p_15A3_928"&gt; &lt;div class="divNumber"&gt;119.&lt;/div&gt; &lt;div class="p"&gt;&lt;span class="pN"&gt;928&lt;/span&gt;“Tisso imā, bhikkhave, vipattiyo. Katamā tisso? Sīlavipatti, cittavipatti, diṭṭhivipatti. &lt;/div&gt;&lt;/div&gt;&lt;div class="q" id="p_15A3_929"&gt; &lt;div class="p"&gt;&lt;span class="pN"&gt;929&lt;/span&gt;Katamā ca, bhikkhave, sīlavipatti? Idha, bhikkhave, ekacco pāṇātipātī hoti…pe…  samphappalāpī hoti. Ayaṃ vuccati, bhikkhave, sīlavipatti. &lt;/div&gt;&lt;/div&gt;&lt;div class="q" id="p_15A3_930"&gt; &lt;div class="p"&gt;&lt;span class="pN"&gt;930&lt;/span&gt;Katamā ca, bhikkhave, cittavipatti? Idha, bhikkhave, ekacco abhijjhālu hoti byāpannacitto. Ayaṃ vuccati, bhikkhave, cittavipatti. &lt;/div&gt;&lt;/div&gt;&lt;div class="q" id="p_15A3_931"&gt; &lt;div class="p"&gt;&lt;span class="pN"&gt;931&lt;/span&gt;Katamā ca, bhikkhave, diṭṭhivipatti? Idha, bhikkhave, ekacco micchādiṭṭhiko hoti viparītadassano—  ‘natthi dinnaṃ, natthi yiṭṭhaṃ…pe…  ye imañca lokaṃ parañca lokaṃ sayaṃ abhiññā sacchikatvā pavedentī’ti. Ayaṃ vuccati, bhikkhave, diṭṭhivipatti. Sīlavipattihetu vā, bhikkhave…pe…  diṭṭhivipattihetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Seyyathāpi, bhikkhave, apaṇṇako maṇi uddhaṃ khitto yena yeneva patiṭṭhāti suppatiṭṭhitaṃyeva patiṭṭhāti; evamevaṃ kho, bhikkhave, sīlavipattihetu vā sattā…pe…  upapajjanti. Imā kho, bhikkhave, tisso vipattiyoti. &lt;/div&gt;&lt;/div&gt;&lt;div class="q" id="p_15A3_932"&gt; &lt;div class="p"&gt;&lt;span class="pN"&gt;932&lt;/span&gt;Tisso imā, bhikkhave, sampadā. Katamā tisso? Sīlasampadā, cittasampadā, diṭṭhisampadā. &lt;/div&gt;&lt;/div&gt;&lt;div class="q" id="p_15A3_933"&gt; &lt;div class="p"&gt;&lt;span class="pN"&gt;933&lt;/span&gt;Katamā ca, bhikkhave, sīlasampadā? Idha, bhikkhave, ekacco pāṇātipātā paṭivirato hoti…pe…  ayaṃ vuccati, bhikkhave, sīlasampadā. &lt;/div&gt;&lt;/div&gt;&lt;div class="q" id="p_15A3_934"&gt; &lt;div class="p"&gt;&lt;span class="pN"&gt;934&lt;/span&gt;Katamā ca, bhikkhave, cittasampadā? Idha, bhikkhave, ekacco anabhijjhālu hoti abyāpannacitto. Ayaṃ vuccati, bhikkhave, cittasampadā. &lt;/div&gt;&lt;/div&gt;&lt;div class="q" id="p_15A3_935"&gt; &lt;div class="p"&gt;&lt;span class="pN"&gt;935&lt;/span&gt;Katamā ca, bhikkhave, diṭṭhisampadā? Idha, bhikkhave, ekacco sammādiṭṭhiko hoti aviparītadassano—  ‘atthi dinnaṃ, atthi yiṭṭhaṃ…pe…  ye imañca lokaṃ parañca lokaṃ sayaṃ abhiññā sacchikatvā pavedentī’ti. Ayaṃ vuccati, bhikkhave, diṭṭhisampadā. Sīlasampadāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti. Cittasampadāhetu vā…pe…  diṭṭhisampadāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti. Seyyathāpi, bhikkhave, apaṇṇako maṇi uddhaṃ khitto yena yeneva patiṭṭhāti suppatiṭṭhitaṃyeva patiṭṭhāti; evamevaṃ kho, bhikkhave, sīlasampadāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti, cittasampadāhetu vā sattā…pe…  diṭṭhisampadāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti. Imā kho, bhikkhave, tisso sampadā”ti. &lt;/div&gt;&lt;/div&gt;&lt;div class="CENTER" id="p_15A3_936"&gt;&lt;span class="pN"&gt;936&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275481" title="Go to previous page"&gt;&amp;lt;&amp;lt; 3.2.5 Vipattisampadāsutta&lt;/a&gt;&lt;a href="javascript:void(0)" onclick="upP()" id="upL" name="273105" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275483" title="Go to next page"&gt;3.2.7 Kammantasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
