<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.6"&gt;1.5.6 Surāpānavagga&lt;/a&gt;&lt;/div&gt;&lt;div class="i"&gt;1.5.6.1 Surāpānasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Surāpānavagga&lt;/div&gt;&lt;div class=h&gt;Surāpānasikkhāpada&lt;/div&gt;&lt;div class="q" id="p_2V_1018"&gt;&lt;div class="divNumber"&gt;326.&lt;/div&gt;&lt;div class="p"&gt;&lt;span class="pN"&gt;1018&lt;/span&gt;Tena samayena buddho bhagavā cetiyesu cārikaṃ caramāno yena bhaddavatikā tena pāyāsi. Addasaṃsu kho gopālakā pasupālakā kassakā pathāvino bhagavantaṃ dūratova āgacchantaṃ. Disvāna bhagavantaṃ etadavocuṃ—  “mā kho, bhante, bhagavā ambatitthaṃ agamāsi. Ambatitthe, bhante, jaṭilassa assame nāgo paṭivasati iddhimā āsiviso ghoraviso. So bhagavantaṃ mā viheṭhesī”ti. Evaṃ vutte, bhagavā tuṇhī ahosi. Dutiyampi kho…pe…  tatiyampi kho gopālakā pasupālakā kassakā pathāvino bhagavantaṃ etadavocuṃ—  “mā kho, bhante, bhagavā ambatitthaṃ agamāsi. Ambatitthe, bhante, jaṭilassa assame nāgo paṭivasati iddhimā āsiviso ghoraviso. So bhagavantaṃ mā viheṭhesī”ti. Tatiyampi kho bhagavā tuṇhī ahosi.&lt;/div&gt;&lt;/div&gt;&lt;div class="q" id="p_2V_1019"&gt;&lt;div class="p"&gt;&lt;span class="pN"&gt;1019&lt;/span&gt;Atha kho bhagavā anupubbena cārikaṃ caramāno yena bhaddavatikā tadavasari. Tatra sudaṃ bhagavā bhaddavatikāyaṃ viharati. Atha kho āyasmā sāgato yena ambatitthassa jaṭilassa assamo tenupasaṅkami; upasaṅkamitvā agyāgāraṃ pavisitvā tiṇasanthārakaṃ paññapetvā nisīdi pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Addasā kho so nāgo āyasmantaṃ sāgataṃ paviṭṭhaṃ. Disvāna dummano padhūpāyi. Āyasmāpi sāgato padhūpāyi. Atha kho so nāgo makkhaṃ asahamāno pajjali. Āyasmāpi sāgato tejodhātuṃ samāpajjitvā pajjali. Atha kho āyasmā sāgato tassa nāgassa tejasā tejaṃ pariyādiyitvā yena bhaddavatikā tenupasaṅkami. Atha kho bhagavā bhaddavatikāyaṃ yathābhirantaṃ viharitvā yena kosambī tena cārikaṃ pakkāmi. Assosuṃ kho kosambikā upāsakā—  “ayyo kira sāgato ambatitthikena nāgena saddhiṃ saṅgāmesī”ti.&lt;/div&gt;&lt;/div&gt;&lt;div class="q" id="p_2V_1020"&gt;&lt;div class="p"&gt;&lt;span class="pN"&gt;1020&lt;/span&gt;Atha kho bhagavā anupubbena cārikaṃ caramāno yena kosambī tadavasari. Atha kho kosambikā upāsakā bhagavato paccuggamanaṃ karitvā yenāyasmā sāgato tenupasaṅkamiṃsu; upasaṅkamitvā āyasmantaṃ sāgataṃ abhivādetvā ekamantaṃ aṭṭhaṃsu. Ekamantaṃ ṭhitā kho kosambikā upāsakā āyasmantaṃ sāgataṃ etadavocuṃ—  “kiṃ, bhante, ayyānaṃ dullabhañca manāpañca, kiṃ paṭiyādemā”ti? Evaṃ vutte, chabbaggiyā bhikkhū kosambike upāsake etadavocuṃ—  “atthāvuso, kāpotikā nāma pasannā bhikkhūnaṃ dullabhā ca manāpā ca, taṃ paṭiyādethā”ti. Atha kho kosambikā upāsakā ghare ghare kāpotikaṃ pasannaṃ paṭiyādetvā āyasmantaṃ sāgataṃ piṇḍāya paviṭṭhaṃ disvāna āyasmantaṃ sāgataṃ etadavocuṃ—  “pivatu, bhante, ayyo sāgato kāpotikaṃ pasannaṃ, pivatu, bhante, ayyo sāgato kāpotikaṃ pasannan”ti. Atha kho āyasmā sāgato ghare ghare kāpotikaṃ pasannaṃ pivitvā nagaramhā nikkhamanto nagaradvāre paripati.&lt;/div&gt;&lt;/div&gt;&lt;div class="q" id="p_2V_1021"&gt;&lt;div class="p"&gt;&lt;span class="pN"&gt;1021&lt;/span&gt;Atha kho bhagavā sambahulehi bhikkhūhi saddhiṃ nagaramhā nikkhamanto addasa āyasmantaṃ sāgataṃ nagaradvāre paripatantaṃ. Disvāna bhikkhū āmantesi—  “gaṇhatha, bhikkhave, sāgatan”ti. “Evaṃ, bhante”ti kho te bhikkhū bhagavato paṭissuṇitvā āyasmantaṃ sāgataṃ ārāmaṃ netvā yena bhagavā tena sīsaṃ katvā nipātesuṃ. Atha kho āyasmā sāgato parivattitvā yena bhagavā tena pāde karitvā seyyaṃ kappesi. Atha kho bhagavā bhikkhū āmantesi—  “nanu, bhikkhave, pubbe sāgato tathāgate sagāravo ahosi sappatisso”ti? “Evaṃ, bhante”. “Api nu kho, bhikkhave, sāgato etarahi tathāgate sagāravo sappatisso”ti? “No hetaṃ, bhante”. “Nanu, bhikkhave, sāgato ambatitthikena nāgena saddhiṃ saṅgāmesī”ti? “Evaṃ, bhante”. “Api nu kho, bhikkhave, sāgato etarahi pahoti nāgena saddhiṃ saṅgāmetun”ti? “No hetaṃ, bhante”. “Api nu kho, bhikkhave, taṃ pātabbaṃ yaṃ pivitvā visaññī assā”ti? “No hetaṃ, bhante”. “Ananucchavikaṃ, bhikkhave, sāgatassa ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma, bhikkhave, sāgato majjaṃ pivissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1022"&gt;&lt;div class="divNumber"&gt;327.&lt;/div&gt;&lt;div class="p"&gt;&lt;span class="pN"&gt;1022&lt;/span&gt;&lt;span class="bold"&gt;“Surāmerayapāne pācittiyan”&lt;/span&gt;ti. (&lt;span class="italic"&gt;51&lt;/span&gt;:&lt;span class="bold"&gt;100&lt;/span&gt;)&lt;/div&gt;&lt;/div&gt;&lt;div class="q" id="p_2V_1023"&gt;&lt;div class="divNumber"&gt;328.&lt;/div&gt;&lt;div class="p"&gt;&lt;span class="pN"&gt;1023&lt;/span&gt;&lt;span class="bold"&gt;Surā&lt;/span&gt; nāma piṭṭhasurā pūvasurā odanasurā kiṇṇapakkhittā sambhārasaṃyuttā.&lt;/div&gt;&lt;/div&gt;&lt;div class="q" id="p_2V_1024"&gt;&lt;div class="p"&gt;&lt;span class="pN"&gt;1024&lt;/span&gt;&lt;span class="bold"&gt;Merayo&lt;/span&gt; nāma pupphāsavo phalāsavo madhvāsavo guḷāsavo sambhārasaṃyutto.&lt;/div&gt;&lt;/div&gt;&lt;div class="q" id="p_2V_1025"&gt;&lt;div class="p"&gt;&lt;span class="pN"&gt;1025&lt;/span&gt;&lt;span class="bold"&gt;Piveyyā&lt;/span&gt;ti antamaso kusaggenapi pivati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1026"&gt;&lt;div class="p"&gt;&lt;span class="pN"&gt;1026&lt;/span&gt;Majje majjasaññī pivati, āpatti pācittiyassa. Majje vematiko pivati, āpatti pācittiyassa. Majje amajjasaññī pivati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1027"&gt;&lt;div class="p"&gt;&lt;span class="pN"&gt;1027&lt;/span&gt;Amajje majjasaññī, āpatti dukkaṭassa. Amajje vematiko, āpatti dukkaṭassa. Amajje amajjasaññī, anāpatti.&lt;/div&gt;&lt;/div&gt;&lt;div class="q" id="p_2V_1028"&gt;&lt;div class="divNumber"&gt;329.&lt;/div&gt;&lt;div class="p"&gt;&lt;span class="pN"&gt;1028&lt;/span&gt;Anāpatti—  amajjañca hoti majjavaṇṇaṃ majjagandhaṃ majjarasaṃ taṃ pivati, sūpasampāke, maṃsasampāke, telasampāke, āmalakaphāṇite, amajjaṃ ariṭṭhaṃ pivati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1029"&gt;&lt;span class="pN"&gt;1029&lt;/span&gt;Surāpānasikkhāpadaṃ niṭṭhitaṃ paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273235" title="Go to previous page"&gt;&amp;lt;&amp;lt; 1.5.6 Surāpānavagga&lt;/a&gt;&lt;a href="javascript:void(0)" onclick="upP()" id="upL" name="273235" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276491" title="Go to next page"&gt;1.5.6.2 Aṅgulipatodakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
