<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/2"&gt;2 Yuganaddhavagga&lt;/a&gt; » &lt;a href="/tipitaka/26Ps/2/2.7"&gt;2.7 Dhammacakkakathā&lt;/a&gt;&lt;/div&gt;&lt;div class="i"&gt;2.7.3 Iddhipādavāra&lt;/div&gt;&lt;div class=h&gt;Yuganaddhavagga&lt;/div&gt;&lt;div class=h&gt;Dhammacakkakathā&lt;/div&gt;&lt;div class=h&gt;Iddhipādavāra&lt;/div&gt;&lt;div class="q" id="p_26Ps_1643"&gt; &lt;div class="divNumber"&gt;42.&lt;/div&gt; &lt;div class="p"&gt;&lt;span class="pN"&gt;1643&lt;/span&gt;“‘Ayaṃ chandasamādhipadhānasaṅkhārasamannāgato iddhipādo’ti me, bhikkhave pubbe ananussutesu dhammesu cakkhuṃ udapādi…pe…  āloko udapādi. ‘So kho panāyaṃ chandasamādhipadhānasaṅkhārasamannāgato iddhipādo bhāvetabbo’ti me, bhikkhave…pe…  bhāvitoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi. &lt;/div&gt;&lt;/div&gt;&lt;div class="q" id="p_26Ps_1644"&gt; &lt;div class="p"&gt;&lt;span class="pN"&gt;1644&lt;/span&gt;Ayaṃ vīriyasamādhi…pe…  ayaṃ cittasamādhi…pe…  ayaṃ vīmaṃsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi. So kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave…pe…  bhāvitoti me, bhikkhave, pubbe ananussutesu dhammesu cakkhuṃ udapādi…pe…  āloko udapādi”. &lt;/div&gt;&lt;/div&gt;&lt;div class="q" id="p_26Ps_1645"&gt; &lt;div class="p"&gt;&lt;span class="pN"&gt;1645&lt;/span&gt;“Ayaṃ chandasamādhipadhānasaṅkhārasamannāgato iddhipādo”ti pubbe ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ chandasamādhipadhānasaṅkhārasamannāgato iddhipādo bhāvetabboti…pe…  bhāvitoti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. &lt;/div&gt;&lt;/div&gt;&lt;div class="q" id="p_26Ps_1646"&gt; &lt;div class="p"&gt;&lt;span class="pN"&gt;1646&lt;/span&gt;Cakkhuṃ udapādīti—  kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā udapādīti—  kenaṭṭhena? Āloko udapādīti—  kenaṭṭhena? &lt;span class="bold"&gt;Cakkhuṃ udapādī&lt;/span&gt;ti—  dassanaṭṭhena. &lt;span class="bold"&gt;Ñāṇaṃ udapādī&lt;/span&gt;ti—  ñātaṭṭhena. &lt;span class="bold"&gt;Paññā&lt;/span&gt; &lt;span class="bold"&gt;udapādī&lt;/span&gt;ti—  pajānanaṭṭhena. &lt;span class="bold"&gt;Vijjā udapādī&lt;/span&gt;ti—  paṭivedhaṭṭhena. &lt;span class="bold"&gt;Āloko udapādī&lt;/span&gt;ti—  obhāsaṭṭhena. &lt;/div&gt;&lt;/div&gt;&lt;div class="q" id="p_26Ps_1647"&gt; &lt;div class="p"&gt;&lt;span class="pN"&gt;1647&lt;/span&gt;Cakkhuṃ dhammo, dassanaṭṭho attho. Ñāṇaṃ dhammo, ñātaṭṭho attho. Paññā dhammo, pajānanaṭṭho attho. Vijjā dhammo, paṭivedhaṭṭho attho. Āloko dhammo, obhāsaṭṭho attho. Ime pañca dhammā pañca atthā chandavatthukā iddhipādavatthukā iddhipādārammaṇā iddhipādagocarā iddhipādasaṅgahitā iddhipādapariyāpannā iddhipāde samudāgatā iddhipāde ṭhitā iddhipāde patiṭṭhitā. &lt;/div&gt;&lt;/div&gt;&lt;div class="q" id="p_26Ps_1648"&gt; &lt;div class="p"&gt;&lt;span class="pN"&gt;1648&lt;/span&gt;&lt;span class="bold"&gt;Dhammacakkan&lt;/span&gt;ti kenaṭṭhena dhammacakkaṃ? Dhammañca pavatteti cakkañcāti—  dhammacakkaṃ. Cakkañca pavatteti dhammañcāti—  dhammacakkaṃ. Dhammena pavattetīti—  dhammacakkaṃ. Dhammacariyāya pavattetīti—  dhammacakkaṃ. Dhamme ṭhito pavattetīti—  dhammacakkaṃ. Dhamme patiṭṭhito pavattetīti—  dhammacakkaṃ. Dhamme patiṭṭhāpento pavattetīti—  dhammacakkaṃ. Dhamme vasippatto pavattetīti—  dhammacakkaṃ. Dhamme vasiṃ pāpento pavattetīti—  dhammacakkaṃ. Dhamme pāramippatto pavattetīti—  dhammacakkaṃ. Dhamme pāramiṃ pāpento pavattetīti—  dhammacakkaṃ…pe…  dhammaṃ apacāyamāno pavattetīti—  dhammacakkaṃ. Dhammaddhajo pavattetīti—  dhammacakkaṃ. Dhammaketu pavattetīti—  dhammacakkaṃ. Dhammādhipateyyo pavattetīti—  dhammacakkaṃ. Taṃ kho pana dhammacakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasminti—  dhammacakkaṃ. &lt;/div&gt;&lt;/div&gt;&lt;div class="q" id="p_26Ps_1649"&gt; &lt;div class="p"&gt;&lt;span class="pN"&gt;1649&lt;/span&gt;“Saddhindriyaṃ dhammo. Taṃ dhammaṃ pavattetī”ti—  dhammacakkaṃ…pe…  amatogadhaṃ nibbānaṃ pariyosānaṭṭhena dhammo. Taṃ dhammaṃ pavattetīti—  dhammacakkaṃ. &lt;/div&gt;&lt;/div&gt;&lt;div class="q" id="p_26Ps_1650"&gt; &lt;div class="p"&gt;&lt;span class="pN"&gt;1650&lt;/span&gt;Ayaṃ vīriyasamādhipadhānasaṅkhārasamannāgato iddhipādoti pubbe ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ vīriyasamādhipadhānasaṅkhārasamannāgato iddhipādo bhāvetabboti…pe…  bhāvitoti pubbe ananussutesu dhammesu cakkhuṃ udapādi…pe…  āloko udapādi. &lt;/div&gt;&lt;/div&gt;&lt;div class="q" id="p_26Ps_1651"&gt; &lt;div class="p"&gt;&lt;span class="pN"&gt;1651&lt;/span&gt;Cakkhuṃ udapādīti—  kenaṭṭhena…pe…  āloko udapādīti—  kenaṭṭhena? &lt;span class="bold"&gt;Cakkhuṃ udapādī&lt;/span&gt;ti—  dassanaṭṭhena…pe…  &lt;span class="bold"&gt;āloko udapādī&lt;/span&gt;ti—  obhāsaṭṭhena. &lt;/div&gt;&lt;/div&gt;&lt;div class="q" id="p_26Ps_1652"&gt; &lt;div class="p"&gt;&lt;span class="pN"&gt;1652&lt;/span&gt;Cakkhuṃ dhammo, dassanaṭṭho attho…pe…  āloko dhammo, obhāsaṭṭho attho. Ime pañca dhammā pañca atthā vīriyavatthukā iddhipādavatthukā…pe…  cittavatthukā iddhipādavatthukā…  vīmaṃsāvatthukā iddhipādavatthukā iddhipādārammaṇā iddhipādagocarā iddhipādasaṅgahitā iddhipādapariyāpannā iddhipāde samudāgatā iddhipāde ṭhitā iddhipāde patiṭṭhitā. &lt;/div&gt;&lt;/div&gt;&lt;div class="q" id="p_26Ps_1653"&gt; &lt;div class="p"&gt;&lt;span class="pN"&gt;1653&lt;/span&gt;&lt;span class="bold"&gt;Dhammacakkan&lt;/span&gt;ti kenaṭṭhena dhammacakkaṃ? Dhammañca pavatteti cakkañcāti—  dhammacakkaṃ. Cakkañca pavatteti dhammañcāti—  dhammacakkaṃ. Dhammena pavattetīti—  dhammacakkaṃ. Dhammacariyāya pavattetīti—  dhammacakkaṃ. Dhamme ṭhito pavattetīti—  dhammacakkaṃ. Dhamme patiṭṭhito pavattetīti—  dhammacakkaṃ…pe…  amatogadhaṃ nibbānaṃ pariyosānaṭṭhena dhammo. Taṃ dhammaṃ pavattetīti—  dhammacakkanti. &lt;/div&gt;&lt;/div&gt;&lt;div class="CENTER" id="p_26Ps_1654"&gt;&lt;span class="pN"&gt;1654&lt;/span&gt;Dhammacakkakathā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269570" title="Go to previous page"&gt;&amp;lt;&amp;lt; 2.7.2 Satipaṭṭhānavāra&lt;/a&gt;&lt;a href="javascript:void(0)" onclick="upP()" id="upL" name="267843" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="267844" title="Go to next page"&gt;2.8 Lokuttarakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
