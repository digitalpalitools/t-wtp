<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/8"&gt;8 Cīvarakkhandhaka&lt;/a&gt;&lt;/div&gt;&lt;div class="i"&gt;8.20 Pacchimavikappanupagacīvarādikathā&lt;/div&gt;&lt;div class=h&gt;Cīvarakkhandhaka&lt;/div&gt;&lt;div class=h&gt;Pacchimavikappanupagacīvarādikathā&lt;/div&gt;&lt;div class="q" id="p_3V_1679"&gt; &lt;div class="divNumber"&gt;358.&lt;/div&gt; &lt;div class="p"&gt;&lt;span class="pN"&gt;1679&lt;/span&gt;Atha kho bhikkhūnaṃ etadahosi—  “yāni tāni bhagavatā anuññātāni ticīvaranti vā vassikasāṭikāti vā nisīdananti vā paccattharaṇanti vā kaṇḍuppaṭicchādīti vā mukhapuñchanacoḷanti vā parikkhāracoḷanti vā, sabbāni tāni adhiṭṭhātabbāni nu kho, udāhu vikappetabbānī”ti? Bhagavato etamatthaṃ ārocesuṃ. “Anujānāmi, bhikkhave, ticīvaraṃ adhiṭṭhātuṃ na vikappetuṃ; vassikasāṭikaṃ vassānaṃ cātumāsaṃ adhiṭṭhātuṃ, tato paraṃ vikappetuṃ; nisīdanaṃ adhiṭṭhātuṃ na vikappetuṃ; paccattharaṇaṃ adhiṭṭhātuṃ na vikappetuṃ; kaṇḍuppaṭicchādiṃ yāva ābādhā adhiṭṭhātuṃ tato paraṃ vikappetuṃ; mukhapuñchanacoḷaṃ adhiṭṭhātuṃ na vikappetuṃ; parikkhāracoḷaṃ adhiṭṭhātuṃ na vikappetun”ti. &lt;/div&gt;&lt;/div&gt;&lt;div class="q" id="p_3V_1680"&gt; &lt;div class="p"&gt;&lt;span class="pN"&gt;1680&lt;/span&gt;Atha kho bhikkhūnaṃ etadahosi—  “kittakaṃ pacchimaṃ nu kho cīvaraṃ vikappetabban”ti? Bhagavato etamatthaṃ ārocesuṃ. “Anujānāmi, bhikkhave, āyāmena aṭṭhaṅgulaṃ sugataṅgulena caturaṅgulavitthataṃ pacchimaṃ cīvaraṃ vikappetun”ti. &lt;/div&gt;&lt;/div&gt;&lt;div class="q" id="p_3V_1681"&gt; &lt;div class="divNumber"&gt;359.&lt;/div&gt; &lt;div class="p"&gt;&lt;span class="pN"&gt;1681&lt;/span&gt;Tena kho pana samayena āyasmato mahākassapassa paṃsukūlakato garuko hoti. Bhagavato etamatthaṃ ārocesuṃ. “Anujānāmi, bhikkhave, suttalūkhaṃ kātun”ti. Vikaṇṇo hoti. Bhagavato etamatthaṃ ārocesuṃ. “Anujānāmi, bhikkhave, vikaṇṇaṃ uddharitun”ti. Suttā okiriyanti. Bhagavato etamatthaṃ ārocesuṃ. “Anujānāmi, bhikkhave, anuvātaṃ paribhaṇḍaṃ āropetun”ti. &lt;/div&gt;&lt;/div&gt;&lt;div class="q" id="p_3V_1682"&gt; &lt;div class="p"&gt;&lt;span class="pN"&gt;1682&lt;/span&gt;Tena kho pana samayena saṅghāṭiyā pattā lujjanti. Bhagavato etamatthaṃ ārocesuṃ. “Anujānāmi, bhikkhave, aṭṭhapadakaṃ kātun”ti. &lt;/div&gt;&lt;/div&gt;&lt;div class="q" id="p_3V_1683"&gt; &lt;div class="divNumber"&gt;360.&lt;/div&gt; &lt;div class="p"&gt;&lt;span class="pN"&gt;1683&lt;/span&gt;Tena kho pana samayena aññatarassa bhikkhuno ticīvare kayiramāne sabbaṃ chinnakaṃ nappahoti. Bhagavato etamatthaṃ ārocesuṃ. “Anujānāmi, bhikkhave, dve chinnakāni ekaṃ acchinnakan”ti. &lt;/div&gt;&lt;/div&gt;&lt;div class="q" id="p_3V_1684"&gt; &lt;div class="p"&gt;&lt;span class="pN"&gt;1684&lt;/span&gt;Dve chinnakāni ekaṃ acchinnakaṃ nappahoti. Bhagavato etamatthaṃ ārocesuṃ. “Anujānāmi, bhikkhave, dve acchinnakāni ekaṃ chinnakan”ti. &lt;/div&gt;&lt;/div&gt;&lt;div class="q" id="p_3V_1685"&gt; &lt;div class="p"&gt;&lt;span class="pN"&gt;1685&lt;/span&gt;Dve acchinnakāni ekaṃ chinnakaṃ nappahoti. Bhagavato etamatthaṃ ārocesuṃ. “Anujānāmi, bhikkhave, anvādhikampi āropetuṃ. Na ca, bhikkhave, sabbaṃ acchinnakaṃ dhāretabbaṃ. Yo dhāreyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_1686"&gt; &lt;div class="divNumber"&gt;361.&lt;/div&gt; &lt;div class="p"&gt;&lt;span class="pN"&gt;1686&lt;/span&gt;Tena kho pana samayena aññatarassa bhikkhuno bahuṃ cīvaraṃ uppannaṃ hoti. So ca taṃ cīvaraṃ mātāpitūnaṃ dātukāmo hoti. Bhagavato etamatthaṃ ārocesuṃ. “Mātāpitaroti kho, bhikkhave, dadamāne kiṃ vadeyyāma? Anujānāmi, bhikkhave, mātāpitūnaṃ dātuṃ. Na ca, bhikkhave, saddhādeyyaṃ vinipātetabbaṃ. Yo vinipāteyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_1687"&gt; &lt;div class="divNumber"&gt;362.&lt;/div&gt; &lt;div class="p"&gt;&lt;span class="pN"&gt;1687&lt;/span&gt;Tena kho pana samayena aññataro bhikkhu andhavane cīvaraṃ nikkhipitvā santaruttarena gāmaṃ piṇḍāya pāvisi. Corā taṃ cīvaraṃ avahariṃsu. So bhikkhu duccoḷo hoti lūkhacīvaro. Bhikkhū evamāhaṃsu—  “kissa tvaṃ, āvuso, duccoḷo lūkhacīvarosī”ti? “Idhāhaṃ, āvuso, andhavane cīvaraṃ nikkhipitvā santaruttarena gāmaṃ piṇḍāya pāvisiṃ. Corā taṃ cīvaraṃ avahariṃsu. Tenāhaṃ duccoḷo lūkhacīvaro”ti. Bhagavato etamatthaṃ ārocesuṃ. “Na, bhikkhave, santaruttarena gāmo pavisitabbo. Yo paviseyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_1688"&gt; &lt;div class="p"&gt;&lt;span class="pN"&gt;1688&lt;/span&gt;Tena kho pana samayena āyasmā ānando assatiyā santaruttarena gāmaṃ piṇḍāya pāvisi. Bhikkhū āyasmantaṃ ānandaṃ etadavocuṃ—  “nanu, āvuso ānanda, bhagavatā paññattaṃ—  ‘na santaruttarena gāmo pavisitabbo’ti? Kissa tvaṃ, āvuso ānanda, santaruttarena gāmaṃ paviṭṭho”ti? “Saccaṃ, āvuso, bhagavatā paññattaṃ—  ‘na santaruttarena gāmo pavisitabbo’ti. Api cāhaṃ assatiyā paviṭṭho”ti. Bhagavato etamatthaṃ ārocesuṃ. &lt;/div&gt;&lt;/div&gt;&lt;div class="q" id="p_3V_1689"&gt; &lt;div class="p"&gt;&lt;span class="pN"&gt;1689&lt;/span&gt;“Pañcime, bhikkhave, paccayā saṅghāṭiyā nikkhepāya—  gilāno vā hoti, vassikasaṅketaṃ vā hoti, nadīpāraṃ gantuṃ vā hoti, aggaḷaguttivihāro vā hoti, atthatakathinaṃ vā hoti. Ime kho, bhikkhave, pañca paccayā saṅghāṭiyā nikkhepāya. &lt;/div&gt;&lt;/div&gt;&lt;div class="q" id="p_3V_1690"&gt; &lt;div class="p"&gt;&lt;span class="pN"&gt;1690&lt;/span&gt;Pañcime, bhikkhave, paccayā uttarāsaṅgassa nikkhepāya…pe…  antaravāsakassa nikkhepāya—  gilāno vā hoti, vassikasaṅketaṃ vā hoti, nadīpāraṃ gantuṃ vā hoti, aggaḷaguttivihāro vā hoti, atthatakathinaṃ vā hoti. Ime kho, bhikkhave, pañca paccayā uttarāsaṅgassa antaravāsakassa nikkhepāya. &lt;/div&gt;&lt;/div&gt;&lt;div class="q" id="p_3V_1691"&gt; &lt;div class="p"&gt;&lt;span class="pN"&gt;1691&lt;/span&gt;Pañcime, bhikkhave, paccayā vassikasāṭikāya nikkhepāya—  gilāno vā hoti, nissīmaṃ gantuṃ vā hoti, nadīpāraṃ gantuṃ vā hoti, aggaḷaguttivihāro vā hoti, vassikasāṭikā akatā vā hoti vippakatā vā. Ime kho, bhikkhave, pañca paccayā vassikasāṭikāya nikkhepāyā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272024" title="Go to previous page"&gt;&amp;lt;&amp;lt; 8.19 Nisīdanādianujānana&lt;/a&gt;&lt;a href="javascript:void(0)" onclick="upP()" id="upL" name="271610" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272026" title="Go to next page"&gt;8.21 Saṃghikacīvaruppādakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
