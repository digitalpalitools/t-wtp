<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/18Ud"&gt;18Ud Udānapāḷi&lt;/a&gt; » &lt;a href="/tipitaka/18Ud/2"&gt;2 Mucalindavagga&lt;/a&gt;&lt;/div&gt;&lt;div class="i"&gt;2.10 Bhaddiyasutta&lt;/div&gt;&lt;div class=h&gt;Mucalindavagga&lt;/div&gt;&lt;div class=h&gt;Bhaddiyasutta&lt;/div&gt;&lt;div class="q" id="p_18Ud_140"&gt; &lt;div class="divNumber"&gt;20.&lt;/div&gt; &lt;div class="p"&gt;&lt;span class="pN"&gt;140&lt;/span&gt;Evaṃ me sutaṃ—  ekaṃ samayaṃ bhagavā anupiyāyaṃ viharati ambavane. Tena kho pana samayena āyasmā bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  “aho sukhaṃ, aho sukhan”ti. &lt;/div&gt;&lt;/div&gt;&lt;div class="q" id="p_18Ud_141"&gt; &lt;div class="p"&gt;&lt;span class="pN"&gt;141&lt;/span&gt;Assosuṃ kho sambahulā bhikkhū āyasmato bhaddiyassa kāḷīgodhāya puttassa araññagatassapi rukkhamūlagatassapi suññāgāragatassapi abhikkhaṇaṃ udānaṃ udānentassa—  “aho sukhaṃ, aho sukhan”ti. Sutvāna nesaṃ etadahosi—  “nissaṃsayaṃ kho, āvuso, āyasmā bhaddiyo kāḷīgodhāya putto anabhirato brahmacariyaṃ carati, yaṃsa pubbe agāriyabhūtassa rajjasukhaṃ, so tamanussaramāno araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  ‘aho sukhaṃ, aho sukhan’”ti. &lt;/div&gt;&lt;/div&gt;&lt;div class="q" id="p_18Ud_142"&gt; &lt;div class="p"&gt;&lt;span class="pN"&gt;142&lt;/span&gt;Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “āyasmā, bhante, bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  ‘aho sukhaṃ, aho sukhan’ti. Nissaṃsayaṃ kho, bhante, āyasmā bhaddiyo kāḷīgodhāya putto anabhirato brahmacariyaṃ carati. Yaṃsa pubbe agāriyabhūtassa rajjasukhaṃ, so tamanussaramāno araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  ‘aho sukhaṃ, aho sukhan’”ti. &lt;/div&gt;&lt;/div&gt;&lt;div class="q" id="p_18Ud_143"&gt; &lt;div class="p"&gt;&lt;span class="pN"&gt;143&lt;/span&gt;Atha kho bhagavā aññataraṃ bhikkhuṃ āmantesi—  “ehi tvaṃ, bhikkhu, mama vacanena bhaddiyaṃ bhikkhuṃ āmantehi—  ‘satthā taṃ, āvuso bhaddiya, āmantetī’”ti. &lt;/div&gt;&lt;/div&gt;&lt;div class="q" id="p_18Ud_144"&gt; &lt;div class="p"&gt;&lt;span class="pN"&gt;144&lt;/span&gt;“Evaṃ, bhante”ti kho so bhikkhu bhagavato paṭissutvā yenāyasmā bhaddiyo kāḷīgodhāya putto tenupasaṅkami; upasaṅkamitvā bhaddiyaṃ kāḷīgodhāya puttaṃ etadavoca—  “satthā taṃ, āvuso bhaddiya, āmantetī”ti. “Evamāvuso”ti kho āyasmā bhaddiyo kāḷīgodhāya putto tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ bhaddiyaṃ kāḷīgodhāya puttaṃ bhagavā etadavoca—  &lt;/div&gt;&lt;/div&gt;&lt;div class="q" id="p_18Ud_145"&gt; &lt;div class="p"&gt;&lt;span class="pN"&gt;145&lt;/span&gt;“Saccaṃ kira tvaṃ, bhaddiya, araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  ‘aho sukhaṃ, aho sukhan’”ti. “Evaṃ, bhante”ti. &lt;/div&gt;&lt;/div&gt;&lt;div class="q" id="p_18Ud_146"&gt; &lt;div class="p"&gt;&lt;span class="pN"&gt;146&lt;/span&gt;“Kiṃ pana tvaṃ, bhaddiya, atthavasaṃ sampassamāno araññagatopi rukkhamūlagatopi suññāgāragatopi abhikkhaṇaṃ udānaṃ udānesi—  ‘aho sukhaṃ, aho sukhan’”ti. “Pubbe me, bhante, agāriyabhūtassa rajjaṃ kārentassa antopi antepure rakkhā susaṃvihitā ahosi, bahipi antepure rakkhā susaṃvihitā ahosi, antopi nagare rakkhā susaṃvihitā ahosi, bahipi nagare rakkhā susaṃvihitā ahosi, antopi janapade rakkhā susaṃvihitā ahosi, bahipi janapade rakkhā susaṃvihitā ahosi. So kho ahaṃ, bhante, evaṃ rakkhito gopito santo bhīto ubbiggo ussaṅkī utrāsī vihāsiṃ. Etarahi kho panāhaṃ, bhante, araññagatopi rukkhamūlagatopi suññāgāragatopi eko abhīto anubbiggo anussaṅkī anutrāsī appossukko pannalomo paradattavutto, migabhūtena cetasā viharāmi. Imaṃ kho ahaṃ, bhante, atthavasaṃ sampassamāno araññagatopi rukkhamūlagatopi suññāgāragatopi abhikkhaṇaṃ udānaṃ udānesiṃ—  ‘aho sukhaṃ, aho sukhan’”ti. &lt;/div&gt;&lt;/div&gt;&lt;div class="q" id="p_18Ud_147"&gt; &lt;div class="p"&gt;&lt;span class="pN"&gt;147&lt;/span&gt;Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—  &lt;/div&gt;&lt;/div&gt;&lt;div class="q" id="p_18Ud_148"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;148&lt;/div&gt; &lt;div class="G"&gt;“Yassantarato na santi kopā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Itibhavābhavatañca vītivatto;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Taṃ vigatabhayaṃ sukhiṃ asokaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Devā nānubhavanti dassanāyā”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_18Ud_149"&gt;&lt;span class="pN"&gt;149&lt;/span&gt;Dasamaṃ.&lt;/div&gt;&lt;div class="CENTER" id="p_18Ud_150"&gt;&lt;span class="pN"&gt;150&lt;/span&gt;Mucalindavaggo dutiyo.&lt;/div&gt;&lt;div class="SUMMARY" id="p_18Ud_151"&gt;&lt;span class="pN"&gt;151&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_18Ud_152"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;152&lt;/div&gt; &lt;div class="G"&gt;Mucalindo rājā daṇḍena,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sakkāro upāsakena ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Gabbhinī ekaputto ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;suppavāsā visākhā ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kāḷīgodhāya bhaddiyoti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="266820" title="Go to previous page"&gt;&amp;lt;&amp;lt; 2.9 Visākhāsutta&lt;/a&gt;&lt;a href="javascript:void(0)" onclick="upP()" id="upL" name="266216" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266217" title="Go to next page"&gt;3 Nandavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
