<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.1"&gt;2.4.1 Lasuṇavagga&lt;/a&gt;&lt;/div&gt;&lt;div class="i"&gt;2.4.1.5 Udakasuddhikasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Lasuṇavagga&lt;/div&gt;&lt;div class=h&gt;Udakasuddhikasikkhāpada&lt;/div&gt;&lt;div class="q" id="p_2V_2599"&gt; &lt;div class="divNumber"&gt;810.&lt;/div&gt; &lt;div class="p"&gt;&lt;span class="pN"&gt;2599&lt;/span&gt;Tena samayena buddho bhagavā sakkesu viharati kapilavatthusmiṃ nigrodhārāme. Atha kho mahāpajāpati gotamī yena bhagavā tenupasaṅkami; upasaṅkamitvā bhagavantaṃ abhivādetvā adhovāte aṭṭhāsi—  “duggandho, bhagavā, mātugāmo”ti. Atha kho bhagavā—  “ādiyantu kho bhikkhuniyo udakasuddhikan”ti, mahāpajāpatiṃ gotamiṃ dhammiyā kathāya sandassesi samādapesi samuttejesi sampahaṃsesi. Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, bhikkhunīnaṃ udakasuddhikan”ti. Tena kho pana samayena aññatarā bhikkhunī—  “bhagavatā udakasuddhikā anuññātā”ti atigambhīraṃ udakasuddhikaṃ ādiyantī muttakaraṇe vaṇaṃ akāsi. &lt;/div&gt;&lt;/div&gt;&lt;div class="q" id="p_2V_2600"&gt; &lt;div class="p"&gt;&lt;span class="pN"&gt;2600&lt;/span&gt;Atha kho sā bhikkhunī bhikkhunīnaṃ etamatthaṃ āroceti. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī atigambhīraṃ udakasuddhikaṃ ādiyissatī”ti…pe…  “saccaṃ kira, bhikkhave, bhikkhunī atigambhīraṃ udakasuddhikaṃ ādiyatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī atigambhīraṃ udakasuddhikaṃ ādiyissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2601"&gt; &lt;div class="divNumber"&gt;811.&lt;/div&gt; &lt;div class="p"&gt;&lt;span class="pN"&gt;2601&lt;/span&gt;&lt;span class="bold"&gt;“Udakasuddhikaṃ pana bhikkhuniyā ādiyamānāya dvaṅgulapabbaparamaṃ ādātabbaṃ. Taṃ atikkāmentiyā pācittiyan”&lt;/span&gt;ti. (&lt;span class="italic"&gt;5&lt;/span&gt;:&lt;span class="bold"&gt;60&lt;/span&gt;) &lt;/div&gt;&lt;/div&gt;&lt;div class="q" id="p_2V_2602"&gt; &lt;div class="divNumber"&gt;812.&lt;/div&gt; &lt;div class="p"&gt;&lt;span class="pN"&gt;2602&lt;/span&gt;&lt;span class="bold"&gt;Udakasuddhikaṃ&lt;/span&gt; nāma muttakaraṇassa dhovanā vuccati. &lt;/div&gt;&lt;/div&gt;&lt;div class="q" id="p_2V_2603"&gt; &lt;div class="p"&gt;&lt;span class="pN"&gt;2603&lt;/span&gt;&lt;span class="bold"&gt;Ādiyamānāyā&lt;/span&gt;ti dhovantiyā. &lt;/div&gt;&lt;/div&gt;&lt;div class="q" id="p_2V_2604"&gt; &lt;div class="p"&gt;&lt;span class="pN"&gt;2604&lt;/span&gt;&lt;span class="bold"&gt;Dvaṅgulapabbaparamaṃ ādātabban&lt;/span&gt;ti dvīsu aṅgulesu dve pabbaparamā ādātabbā. &lt;/div&gt;&lt;/div&gt;&lt;div class="q" id="p_2V_2605"&gt; &lt;div class="p"&gt;&lt;span class="pN"&gt;2605&lt;/span&gt;&lt;span class="bold"&gt;Taṃ atikkāmentiyā&lt;/span&gt;ti samphassaṃ sādiyantī antamaso kesaggamattampi atikkāmeti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2606"&gt; &lt;div class="divNumber"&gt;813.&lt;/div&gt; &lt;div class="p"&gt;&lt;span class="pN"&gt;2606&lt;/span&gt;Atirekadvaṅgulapabbe atirekasaññā ādiyati, āpatti pācittiyassa. Atirekadvaṅgulapabbe vematikā ādiyati, āpatti pācittiyassa. Atirekadvaṅgulapabbe ūnakasaññā ādiyati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2607"&gt; &lt;div class="p"&gt;&lt;span class="pN"&gt;2607&lt;/span&gt;Ūnakadvaṅgulapabbe atirekasaññā, āpatti dukkaṭassa. Ūnakadvaṅgulapabbe vematikā, āpatti dukkaṭassa. Ūnakadvaṅgulapabbe ūnakasaññā, anāpatti. &lt;/div&gt;&lt;/div&gt;&lt;div class="q" id="p_2V_2608"&gt; &lt;div class="divNumber"&gt;814.&lt;/div&gt; &lt;div class="p"&gt;&lt;span class="pN"&gt;2608&lt;/span&gt;Anāpatti—  dvaṅgulapabbaparamaṃ ādiyati, ūnakadvaṅgulapabbaparamaṃ ādiyati, ābādhapaccayā, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2609"&gt;&lt;span class="pN"&gt;2609&lt;/span&gt;Pañcamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276640" title="Go to previous page"&gt;&amp;lt;&amp;lt; 2.4.1.4 Jatumaṭṭhakasikkhāpada&lt;/a&gt;&lt;a href="javascript:void(0)" onclick="upP()" id="upL" name="273285" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276642" title="Go to next page"&gt;2.4.1.6 Upatiṭṭhanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
