<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/5"&gt;5 Cammakkhandhaka&lt;/a&gt;&lt;/div&gt;&lt;div class="i"&gt;5.7 Yānādipaṭikkhepa&lt;/div&gt;&lt;div class=h&gt;Cammakkhandhaka&lt;/div&gt;&lt;div class=h&gt;Yānādipaṭikkhepa&lt;/div&gt;&lt;div class="q" id="p_3V_1165"&gt; &lt;div class="divNumber"&gt;253.&lt;/div&gt; &lt;div class="p"&gt;&lt;span class="pN"&gt;1165&lt;/span&gt;Tena kho pana samayena chabbaggiyā bhikkhū yānena yāyanti, itthiyuttenapi purisantarena, purisayuttenapi itthantarena. Manussā ujjhāyanti khiyyanti vipācenti—  “seyyathāpi gaṅgāmahiyāyā”ti. Bhagavato etamatthaṃ ārocesuṃ. “Na, bhikkhave, yānena yāyitabbaṃ. Yo yāyeyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_1166"&gt; &lt;div class="p"&gt;&lt;span class="pN"&gt;1166&lt;/span&gt;Tena kho pana samayena aññataro bhikkhu kosalesu janapade sāvatthiṃ gacchanto bhagavantaṃ dassanāya antarāmagge gilāno hoti. Atha kho so bhikkhu maggā okkamma aññatarasmiṃ rukkhamūle nisīdi. Manussā taṃ bhikkhuṃ disvā etadavocuṃ—  “kahaṃ, bhante, ayyo gamissatī”ti? “Sāvatthiṃ kho ahaṃ, āvuso, gamissāmi bhagavantaṃ dassanāyā”ti. “Ehi, bhante, gamissāmā”ti. “Nāhaṃ, āvuso, sakkomi, gilānomhī”ti. “Ehi, bhante, yānaṃ abhiruhā”ti. “Alaṃ, āvuso, paṭikkhittaṃ bhagavatā yānan”ti kukkuccāyanto yānaṃ nābhiruhi. Atha kho so bhikkhu sāvatthiṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. “Anujānāmi, bhikkhave, gilānassa yānan”ti. Atha kho bhikkhūnaṃ etadahosi—  “itthiyuttaṃ nu kho purisayuttaṃ nu kho”ti? Bhagavato etamatthaṃ ārocesuṃ. “Anujānāmi, bhikkhave, purisayuttaṃ hatthavaṭṭakan”ti. &lt;/div&gt;&lt;/div&gt;&lt;div class="q" id="p_3V_1167"&gt; &lt;div class="p"&gt;&lt;span class="pN"&gt;1167&lt;/span&gt;Tena kho pana samayena aññatarassa bhikkhuno yānugghātena bāḷhataraṃ aphāsu ahosi. Bhagavato etamatthaṃ ārocesuṃ. “Anujānāmi, bhikkhave, sivikaṃ pāṭaṅkin”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271959" title="Go to previous page"&gt;&amp;lt;&amp;lt; 5.6 Kaṭṭhapādukādipaṭikkhepa&lt;/a&gt;&lt;a href="javascript:void(0)" onclick="upP()" id="upL" name="271607" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271961" title="Go to next page"&gt;5.8 Uccāsayanamahāsayanapaṭikkhepa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
