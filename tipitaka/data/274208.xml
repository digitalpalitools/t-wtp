<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S3"&gt;13S3 Khandhavaggasaṃyuttapāḷi&lt;/a&gt; » &lt;a href="/tipitaka/13S3/3"&gt;3 Diṭṭhisaṃyutta&lt;/a&gt; » &lt;a href="/tipitaka/13S3/3/3.4"&gt;3.4 Catutthagamanavagga&lt;/a&gt;&lt;/div&gt;&lt;div class="i"&gt;3.4.26 Adukkhamasukhīsutta&lt;/div&gt;&lt;div class=h&gt;Diṭṭhisaṃyutta&lt;/div&gt;&lt;div class=h&gt;Catutthagamanavagga&lt;/div&gt;&lt;div class=h&gt;Adukkhamasukhīsutta&lt;/div&gt;&lt;div class="q" id="p_13S3_1032"&gt; &lt;div class="divNumber"&gt;301.&lt;/div&gt; &lt;div class="p"&gt;&lt;span class="pN"&gt;1032&lt;/span&gt;Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati—  ‘adukkhamasukhī attā hoti arogo paraṃ maraṇā’”ti? “Bhagavaṃmūlakā no, bhante, dhammā…pe… . &lt;/div&gt;&lt;/div&gt;&lt;div class="q" id="p_13S3_1033"&gt; &lt;div class="p"&gt;&lt;span class="pN"&gt;1033&lt;/span&gt;“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati—  ‘adukkhamasukhī attā hoti arogo paraṃ maraṇā’ti. Vedanāya sati…  saññāya sati…  saṅkhāresu sati…  viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati—  ‘adukkhamasukhī attā hoti arogo paraṃ maraṇā’ti. &lt;/div&gt;&lt;/div&gt;&lt;div class="q" id="p_13S3_1034"&gt; &lt;div class="p"&gt;&lt;span class="pN"&gt;1034&lt;/span&gt;Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? “No hetaṃ, bhante”. “Vedanā…  saññā…  saṅkhārā…  viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ—  ‘etaṃ mama, esohamasmi, eso me attā’”ti? “No hetaṃ, bhante”. &lt;/div&gt;&lt;/div&gt;&lt;div class="q" id="p_13S3_1035"&gt; &lt;div class="p"&gt;&lt;span class="pN"&gt;1035&lt;/span&gt;“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ—  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Yā kāci vedanā…  yā kāci saññā…  ye keci saṅkhārā…  yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ—  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. &lt;/div&gt;&lt;/div&gt;&lt;div class="q" id="p_13S3_1036"&gt; &lt;div class="p"&gt;&lt;span class="pN"&gt;1036&lt;/span&gt;Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. &lt;/div&gt;&lt;/div&gt;&lt;div class="CENTER" id="p_13S3_1037"&gt;&lt;span class="pN"&gt;1037&lt;/span&gt;Catutthapeyyālo.&lt;/div&gt;&lt;div class="SUMMARY" id="p_13S3_1038"&gt;&lt;span class="pN"&gt;1038&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_13S3_1039"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1039&lt;/div&gt; &lt;div class="G"&gt;Purimagamane aṭṭhārasa veyyākaraṇā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Dutiyagamane chabbīsaṃ vitthāretabbāni;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Tatiyagamane chabbīsaṃ vitthāretabbāni,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Catutthagamane chabbīsaṃ vitthāretabbāni.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="ENDH3" id="p_13S3_1040"&gt;&lt;span class="pN"&gt;1040&lt;/span&gt;Diṭṭhisaṃyuttaṃ samattaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274207" title="Go to previous page"&gt;&amp;lt;&amp;lt; 3.4.2--25 Etaṃmamādisutta&lt;/a&gt;&lt;a href="javascript:void(0)" onclick="upP()" id="upL" name="272752" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271719" title="Go to next page"&gt;4 Okkantasaṃyutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
