<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.3"&gt;2.3 Nissaggiyakaṇḍa&lt;/a&gt; » &lt;a href="/tipitaka/2V/2/2.3/2.3.2"&gt;2.3.2 Cīvaravagga&lt;/a&gt;&lt;/div&gt;&lt;div class="i"&gt;2.3.2.2 Lahupāvuraṇasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Cīvaravagga&lt;/div&gt;&lt;div class=h&gt;Lahupāvuraṇasikkhāpada&lt;/div&gt;&lt;div class="q" id="p_2V_2552"&gt; &lt;div class="divNumber"&gt;788.&lt;/div&gt; &lt;div class="p"&gt;&lt;span class="pN"&gt;2552&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Atha kho rājā pasenadi kosalo uṇhakāle mahagghaṃ khomaṃ pārupitvā yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ thullanandā bhikkhunī dhammiyā kathāya sandassesi samādapesi samuttejesi sampahaṃsesi. Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṃsito thullanandaṃ bhikkhuniṃ etadavoca—  “vadeyyāsi, ayye, yena attho”ti. “Sace me tvaṃ, mahārāja, dātukāmosi, imaṃ khomaṃ dehī”ti. Atha kho rājā pasenadi kosalo thullanandāya bhikkhuniyā khomaṃ datvā uṭṭhāyāsanā thullanandaṃ bhikkhuniṃ abhivādetvā padakkhiṇaṃ katvā pakkāmi. Manussā ujjhāyanti khiyyanti vipācenti—  “mahicchā imā bhikkhuniyo asantuṭṭhā. Kathañhi nāma rājānaṃ khomaṃ viññāpessantī”ti. &lt;/div&gt;&lt;/div&gt;&lt;div class="q" id="p_2V_2553"&gt; &lt;div class="p"&gt;&lt;span class="pN"&gt;2553&lt;/span&gt;Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā rājānaṃ khomaṃ viññāpessatī”ti…pe…  “saccaṃ kira, bhikkhave, thullanandā bhikkhunī rājānaṃ khomaṃ viññāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī rājānaṃ khomaṃ viññāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2554"&gt; &lt;div class="divNumber"&gt;789.&lt;/div&gt; &lt;div class="p"&gt;&lt;span class="pN"&gt;2554&lt;/span&gt;&lt;span class="bold"&gt;“Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyan”&lt;/span&gt;ti. (&lt;span class="italic"&gt;12&lt;/span&gt;:&lt;span class="bold"&gt;37&lt;/span&gt;) &lt;/div&gt;&lt;/div&gt;&lt;div class="q" id="p_2V_2555"&gt; &lt;div class="divNumber"&gt;790.&lt;/div&gt; &lt;div class="p"&gt;&lt;span class="pN"&gt;2555&lt;/span&gt;&lt;span class="bold"&gt;Lahupāvuraṇaṃ&lt;/span&gt; nāma yaṃ kiñci uṇhakāle pāvuraṇaṃ. &lt;/div&gt;&lt;/div&gt;&lt;div class="q" id="p_2V_2556"&gt; &lt;div class="p"&gt;&lt;span class="pN"&gt;2556&lt;/span&gt;&lt;span class="bold"&gt;Cetāpentiyā&lt;/span&gt;ti viññāpentiyā. &lt;/div&gt;&lt;/div&gt;&lt;div class="q" id="p_2V_2557"&gt; &lt;div class="p"&gt;&lt;span class="pN"&gt;2557&lt;/span&gt;&lt;span class="bold"&gt;Aḍḍhateyyakaṃsaparamaṃ cetāpetabban&lt;/span&gt;ti dasakahāpaṇagghanakaṃ cetāpetabbaṃ. &lt;/div&gt;&lt;/div&gt;&lt;div class="q" id="p_2V_2558"&gt; &lt;div class="p"&gt;&lt;span class="pN"&gt;2558&lt;/span&gt;&lt;span class="bold"&gt;Tato ce uttari cetāpeyyā&lt;/span&gt;ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, lahupāvuraṇaṃ atirekaaḍḍhateyyakaṃsaparamaṃ cetāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. &lt;/div&gt;&lt;/div&gt;&lt;div class="q" id="p_2V_2559"&gt; &lt;div class="divNumber"&gt;791.&lt;/div&gt; &lt;div class="p"&gt;&lt;span class="pN"&gt;2559&lt;/span&gt;Atirekaaḍḍhateyyakaṃse atirekasaññā cetāpeti, nissaggiyaṃ pācittiyaṃ. Atirekaaḍḍhateyyakaṃse vematikā cetāpeti, nissaggiyaṃ pācittiyaṃ. Atirekaaḍḍhateyyakaṃse ūnakasaññā cetāpeti, nissaggiyaṃ pācittiyaṃ. &lt;/div&gt;&lt;/div&gt;&lt;div class="q" id="p_2V_2560"&gt; &lt;div class="p"&gt;&lt;span class="pN"&gt;2560&lt;/span&gt;Ūnakaaḍḍhateyyakaṃse atirekasaññā, āpatti dukkaṭassa. Ūnakaaḍḍhateyyakaṃse vematikā, āpatti dukkaṭassa. Ūnakaaḍḍhateyyakaṃse ūnakasaññā, anāpatti. &lt;/div&gt;&lt;/div&gt;&lt;div class="q" id="p_2V_2561"&gt; &lt;div class="divNumber"&gt;792.&lt;/div&gt; &lt;div class="p"&gt;&lt;span class="pN"&gt;2561&lt;/span&gt;Anāpatti—  aḍḍhateyyakaṃsaparamaṃ cetāpeti, ūnakaaḍḍhateyyakaṃsaparamaṃ cetāpeti, ñātakānaṃ, pavāritānaṃ, aññassatthāya, attano dhanena, mahagghaṃ cetāpetukāmassa appagghaṃ cetāpeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2562"&gt;&lt;span class="pN"&gt;2562&lt;/span&gt;Dvādasamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276617" title="Go to previous page"&gt;&amp;lt;&amp;lt; 2.3.2.1 Garupāvuraṇasikkhāpada&lt;/a&gt;&lt;a href="javascript:void(0)" onclick="upP()" id="upL" name="273283" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276619" title="Go to next page"&gt;2.3.2.3 Kathinasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
