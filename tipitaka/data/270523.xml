<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.3"&gt;1.3 Ānāpānassatikathā&lt;/a&gt; » &lt;a href="/tipitaka/26Ps/1/1.3/1.3.5"&gt;1.3.5 Satokāriñāṇaniddesa&lt;/a&gt;&lt;/div&gt;&lt;div class="i"&gt;1.3.5.1 Paṭhamacatukkaniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Ānāpānassatikathā&lt;/div&gt;&lt;div class=h&gt;Satokāriñāṇaniddesa&lt;/div&gt;&lt;div class=h&gt;Paṭhamacatukkaniddesa&lt;/div&gt;&lt;div class="q" id="p_26Ps_919"&gt; &lt;div class="divNumber"&gt;166.&lt;/div&gt; &lt;div class="p"&gt;&lt;span class="pN"&gt;919&lt;/span&gt;Kathaṃ dīghaṃ assasanto “dīghaṃ assasāmī”ti pajānāti, dīghaṃ passasanto “dīghaṃ passasāmī”ti pajānāti? Dīghaṃ assāsaṃ addhānasaṅkhāte assasati, dīghaṃ passāsaṃ addhānasaṅkhāte passasati, dīghaṃ assāsapassāsaṃ addhānasaṅkhāte assasatipi passasatipi. Dīghaṃ assāsapassāsaṃ addhānasaṅkhāte assasatopi passasatopi chando uppajjati. Chandavasena tato sukhumataraṃ dīghaṃ assāsaṃ addhānasaṅkhāte assasati, chandavasena tato sukhumataraṃ dīghaṃ passāsaṃ addhānasaṅkhāte passasati, chandavasena tato sukhumataraṃ dīghaṃ assāsapassāsaṃ addhānasaṅkhāte assasatipi passasatipi. Chandavasena tato sukhumataraṃ dīghaṃ assāsapassāsaṃ addhānasaṅkhāte assasatopi passasatopi pāmojjaṃ uppajjati. Pāmojjavasena tato sukhumataraṃ dīghaṃ assāsaṃ addhānasaṅkhāte assasati, pāmojjavasena tato sukhumataraṃ dīghaṃ passāsaṃ addhānasaṅkhāte passasati, pāmojjavasena tato sukhumataraṃ dīghaṃ assāsapassāsaṃ addhānasaṅkhāte assasatipi passasatipi. Pāmojjavasena tato sukhumataraṃ dīghaṃ assāsapassāsaṃ addhānasaṅkhāte assasatopi passasatopi dīghaṃ assāsapassāsāpi cittaṃ vivattati, upekkhā saṇṭhāti. Imehi navahākārehi dīghaṃ assāsapassāsā kāyo. Upaṭṭhānaṃ sati. Anupassanā ñāṇaṃ. Kāyo upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti. &lt;/div&gt;&lt;/div&gt;&lt;div class="q" id="p_26Ps_920"&gt; &lt;div class="divNumber"&gt;167.&lt;/div&gt; &lt;div class="p"&gt;&lt;span class="pN"&gt;920&lt;/span&gt;&lt;span class="bold"&gt;Anupassatī&lt;/span&gt;ti kathaṃ taṃ kāyaṃ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati. Virajjati, no rajjati. Nirodheti, no samudeti. Paṭinissajjati, no ādiyati. Aniccato anupassanto niccasaññaṃ pajahati. Dukkhato anupassanto sukhasaññaṃ pajahati. Anattato anupassanto attasaññaṃ pajahati. Nibbindanto nandiṃ pajahati. Virajjanto rāgaṃ pajahati. Nirodhento samudayaṃ pajahati. Paṭinissajjanto ādānaṃ pajahati. Evaṃ taṃ kāyaṃ anupassati. &lt;/div&gt;&lt;/div&gt;&lt;div class="q" id="p_26Ps_921"&gt; &lt;div class="p"&gt;&lt;span class="pN"&gt;921&lt;/span&gt;&lt;span class="bold"&gt;Bhāvanā&lt;/span&gt;ti catasso bhāvanā—  tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Dīghaṃ assāsapassāsavasena cittassa ekaggataṃ avikkhepaṃ pajānato viditā vedanā uppajjanti, viditā upaṭṭhahanti, viditā abbhatthaṃ gacchanti. Viditā saññā uppajjanti, viditā upaṭṭhahanti, viditā abbhatthaṃ gacchanti. Viditā vitakkā uppajjanti, viditā upaṭṭhahanti, viditā abbhatthaṃ gacchanti. &lt;/div&gt;&lt;/div&gt;&lt;div class="q" id="p_26Ps_922"&gt; &lt;div class="p"&gt;&lt;span class="pN"&gt;922&lt;/span&gt;Kathaṃ viditā vedanā uppajjanti, viditā upaṭṭhahanti, viditā abbhatthaṃ gacchanti? Kathaṃ vedanāya uppādo vidito hoti? Avijjāsamudayā vedanāsamudayoti—  paccayasamudayaṭṭhena vedanāya uppādo vidito hoti. Taṇhāsamudayā vedanāsamudayoti…  kammasamudayā vedanāsamudayoti…  phassasamudayā vedanāsamudayoti paccayasamudayaṭṭhena vedanāya uppādo vidito hoti. Nibbattilakkhaṇaṃ passatopi vedanāya uppādo vidito hoti. Evaṃ vedanāya uppādo vidito hoti. &lt;/div&gt;&lt;/div&gt;&lt;div class="q" id="p_26Ps_923"&gt; &lt;div class="p"&gt;&lt;span class="pN"&gt;923&lt;/span&gt;Kathaṃ vedanāya upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti. Dukkhato manasikaroto bhayatupaṭṭhānaṃ viditaṃ hoti. Anattato manasikaroto suññatupaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti. &lt;/div&gt;&lt;/div&gt;&lt;div class="q" id="p_26Ps_924"&gt; &lt;div class="p"&gt;&lt;span class="pN"&gt;924&lt;/span&gt;Kathaṃ vedanāya atthaṅgamo vidito hoti? Avijjānirodhā vedanānirodhoti—  paccayanirodhaṭṭhena vedanāya atthaṅgamo vidito hoti. Taṇhānirodhā vedanānirodhoti…pe…  kammanirodhā vedanānirodhoti…pe…  phassanirodhā vedanānirodhoti paccayanirodhaṭṭhena vedanāya atthaṅgamo vidito hoti. Vipariṇāmalakkhaṇaṃ passatopi vedanāya atthaṅgamo vidito hoti. Evaṃ vedanāya atthaṅgamo vidito hoti. Evaṃ viditā vedanā uppajjanti, viditā upaṭṭhahanti, viditā abbhatthaṃ gacchanti. &lt;/div&gt;&lt;/div&gt;&lt;div class="q" id="p_26Ps_925"&gt; &lt;div class="p"&gt;&lt;span class="pN"&gt;925&lt;/span&gt;Kathaṃ viditā saññā uppajjanti, viditā upaṭṭhahanti, viditā abbhatthaṃ gacchanti? Kathaṃ saññāya uppādo vidito hoti? Avijjāsamudayā saññāsamudayoti—  paccayasamudayaṭṭhena saññāya uppādo vidito hoti. Taṇhāsamudayā saññāsamudayoti…pe…  kammasamudayā saññāsamudayoti…pe…  phassasamudayā saññāsamudayoti—  paccayasamudayaṭṭhena saññāya uppādo vidito hoti. Nibbattilakkhaṇaṃ passatopi saññāya uppādo vidito hoti. Evaṃ saññāya uppādo vidito hoti. &lt;/div&gt;&lt;/div&gt;&lt;div class="q" id="p_26Ps_926"&gt; &lt;div class="p"&gt;&lt;span class="pN"&gt;926&lt;/span&gt;Kathaṃ saññāya upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti. Dukkhato manasikaroto bhayatupaṭṭhānaṃ viditaṃ hoti. Anattato manasikaroto suññatupaṭṭhānaṃ viditaṃ hoti. Evaṃ saññāya upaṭṭhānaṃ viditaṃ hoti. &lt;/div&gt;&lt;/div&gt;&lt;div class="q" id="p_26Ps_927"&gt; &lt;div class="p"&gt;&lt;span class="pN"&gt;927&lt;/span&gt;Kathaṃ saññāya atthaṅgamo vidito hoti? Avijjānirodhā saññānirodhoti—  paccayanirodhaṭṭhena saññāya atthaṅgamo vidito hoti. Taṇhānirodhā saññānirodhoti…pe…  kammanirodhā saññānirodhoti…pe…  phassanirodhā saññānirodhoti—  paccayanirodhaṭṭhena saññāya atthaṅgamo vidito hoti. Vipariṇāmalakkhaṇaṃ passatopi saññāya atthaṅgamo vidito hoti. Evaṃ saññāya atthaṅgamo vidito hoti. Evaṃ viditā saññā uppajjanti, viditā upaṭṭhahanti, viditā abbhatthaṃ gacchanti. &lt;/div&gt;&lt;/div&gt;&lt;div class="q" id="p_26Ps_928"&gt; &lt;div class="p"&gt;&lt;span class="pN"&gt;928&lt;/span&gt;Kathaṃ viditā vitakkā uppajjanti, viditā upaṭṭhahanti, viditā abbhatthaṃ gacchanti? Kathaṃ vitakkānaṃ uppādo vidito hoti? Avijjāsamudayā vitakkasamudayoti—  paccayasamudayaṭṭhena vitakkānaṃ uppādo vidito hoti. Taṇhāsamudayā vitakkasamudayoti…pe…  kammasamudayā vitakkasamudayoti…pe…  saññāsamudayā vitakkasamudayoti—  paccayasamudayaṭṭhena vitakkānaṃ uppādo vidito hoti. Nibbattilakkhaṇaṃ passatopi vitakkānaṃ uppādo vidito hoti. Evaṃ vitakkānaṃ uppādo vidito hoti. &lt;/div&gt;&lt;/div&gt;&lt;div class="q" id="p_26Ps_929"&gt; &lt;div class="p"&gt;&lt;span class="pN"&gt;929&lt;/span&gt;Kathaṃ vitakkānaṃ upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti. Dukkhato manasikaroto bhayatupaṭṭhānaṃ viditaṃ hoti. Anattato manasikaroto suññatupaṭṭhānaṃ viditaṃ hoti. Evaṃ vitakkānaṃ upaṭṭhānaṃ viditaṃ hoti. &lt;/div&gt;&lt;/div&gt;&lt;div class="q" id="p_26Ps_930"&gt; &lt;div class="p"&gt;&lt;span class="pN"&gt;930&lt;/span&gt;Kathaṃ vitakkānaṃ atthaṅgamo vidito hoti? Avijjānirodhā vitakkanirodhoti—  paccayanirodhaṭṭhena vitakkānaṃ atthaṅgamo vidito hoti. Taṇhānirodhā vitakkanirodhoti…pe…  kammanirodhā vitakkanirodhoti…pe…  saññānirodhā vitakkanirodhoti—  paccayanirodhaṭṭhena vitakkānaṃ atthaṅgamo vidito hoti. Vipariṇāmalakkhaṇaṃ passatopi vitakkānaṃ atthaṅgamo vidito hoti. Evaṃ vitakkānaṃ atthaṅgamo vidito hoti. Evaṃ viditā vitakkā uppajjanti, viditā upaṭṭhahanti, viditā abbhatthaṃ gacchanti. &lt;/div&gt;&lt;/div&gt;&lt;div class="q" id="p_26Ps_931"&gt; &lt;div class="divNumber"&gt;168.&lt;/div&gt; &lt;div class="p"&gt;&lt;span class="pN"&gt;931&lt;/span&gt;Dīghaṃ assāsapassāsavasena cittassa ekaggataṃ avikkhepaṃ pajānanto indriyāni samodhāneti, gocarañca pajānāti, samatthañca paṭivijjhati…pe…  maggaṃ samodhāneti, dhamme samodhāneti, gocarañca pajānāti, samatthañca paṭivijjhati. &lt;/div&gt;&lt;/div&gt;&lt;div class="q" id="p_26Ps_932"&gt; &lt;div class="p"&gt;&lt;span class="pN"&gt;932&lt;/span&gt;&lt;span class="bold"&gt;Indriyāni samodhānetī&lt;/span&gt;ti kathaṃ indriyāni samodhāneti? Adhimokkhaṭṭhena saddhindriyaṃ samodhāneti, paggahaṭṭhena vīriyindriyaṃ samodhāneti, upaṭṭhānaṭṭhena satindriyaṃ samodhāneti, avikkhepaṭṭhena samādhindriyaṃ samodhāneti, dassanaṭṭhena paññindriyaṃ samodhāneti. Ayaṃ puggalo imāni indriyāni imasmiṃ ārammaṇe samodhāneti. Tena vuccati—  “indriyāni samodhānetī”ti. &lt;/div&gt;&lt;/div&gt;&lt;div class="q" id="p_26Ps_933"&gt; &lt;div class="p"&gt;&lt;span class="pN"&gt;933&lt;/span&gt;&lt;span class="bold"&gt;Gocarañca pajānātī&lt;/span&gt;ti yaṃ tassa ārammaṇaṃ, taṃ tassa gocaraṃ. Yaṃ tassa gocaraṃ, taṃ tassa ārammaṇaṃ. &lt;span class="bold"&gt;Pajānātī&lt;/span&gt;ti puggalo. Pajānanā paññā. &lt;/div&gt;&lt;/div&gt;&lt;div class="q" id="p_26Ps_934"&gt; &lt;div class="p"&gt;&lt;span class="pN"&gt;934&lt;/span&gt;&lt;span class="bold"&gt;Saman&lt;/span&gt;ti ārammaṇassa upaṭṭhānaṃ samaṃ, cittassa avikkhepo samaṃ, cittassa adhiṭṭhānaṃ samaṃ, cittassa vodānaṃ samaṃ. &lt;span class="bold"&gt;Attho&lt;/span&gt;ti anavajjaṭṭho niklesaṭṭho vodānaṭṭho paramaṭṭho. &lt;span class="bold"&gt;Paṭivijjhatī&lt;/span&gt;ti ārammaṇassa upaṭṭhānaṭṭhaṃ paṭivijjhati, cittassa avikkhepaṭṭhaṃ paṭivijjhati, cittassa adhiṭṭhānaṭṭhaṃ paṭivijjhati, cittassa vodānaṭṭhaṃ paṭivijjhati. Tena vuccati—  “samatthañca paṭivijjhatī”ti. &lt;/div&gt;&lt;/div&gt;&lt;div class="q" id="p_26Ps_935"&gt; &lt;div class="p"&gt;&lt;span class="pN"&gt;935&lt;/span&gt;&lt;span class="bold"&gt;Balāni samodhānetī&lt;/span&gt;ti kathaṃ balāni samodhāneti? Assaddhiye akampiyaṭṭhena saddhābalaṃ samodhāneti, kosajje akampiyaṭṭhena vīriyabalaṃ samodhāneti, pamāde akampiyaṭṭhena satibalaṃ samodhāneti, uddhacce akampiyaṭṭhena samādhibalaṃ samodhāneti, avijjāya akampiyaṭṭhena paññābalaṃ samodhāneti. Ayaṃ puggalo imāni balāni imasmiṃ ārammaṇe samodhāneti. Tena vuccati—  balāni samodhānetīti. Gocarañca pajānātīti…pe…  tena vuccati—  “samatthañca paṭivijjhatī”ti. &lt;/div&gt;&lt;/div&gt;&lt;div class="q" id="p_26Ps_936"&gt; &lt;div class="p"&gt;&lt;span class="pN"&gt;936&lt;/span&gt;&lt;span class="bold"&gt;Bojjhaṅge samodhānetī&lt;/span&gt;ti kathaṃ bojjhaṅge samodhāneti? Upaṭṭhānaṭṭhena satisambojjhaṅgaṃ samodhāneti, pavicayaṭṭhena dhammavicayasambojjhaṅgaṃ samodhāneti, paggahaṭṭhena vīriyasambojjhaṅgaṃ samodhāneti, pharaṇaṭṭhena pītisambojjhaṅgaṃ samodhāneti, upasamaṭṭhena passaddhisambojjhaṅgaṃ samodhāneti, avikkhepaṭṭhena samādhisambojjhaṅgaṃ samodhāneti, paṭisaṅkhānaṭṭhena upekkhāsambojjhaṅgaṃ samodhāneti. Ayaṃ puggalo ime bojjhaṅge imasmiṃ ārammaṇe samodhāneti. Tena vuccati—  “bojjhaṅge samodhānetī”ti. Gocarañca pajānātīti…pe…  tena vuccati—  “samatthañca paṭivijjhatī”ti. &lt;/div&gt;&lt;/div&gt;&lt;div class="q" id="p_26Ps_937"&gt; &lt;div class="p"&gt;&lt;span class="pN"&gt;937&lt;/span&gt;&lt;span class="bold"&gt;Maggaṃ samodhānetī&lt;/span&gt;ti kathaṃ maggaṃ samodhāneti? Dassanaṭṭhena sammādiṭṭhiṃ samodhāneti, abhiniropanaṭṭhena sammāsaṅkappaṃ samodhāneti, pariggahaṭṭhena sammāvācaṃ samodhāneti, samuṭṭhānaṭṭhena sammākammantaṃ samodhāneti, vodānaṭṭhena sammāājīvaṃ samodhāneti, paggahaṭṭhena sammāvāyāmaṃ samodhāneti, upaṭṭhānaṭṭhena sammāsatiṃ samodhāneti, avikkhepaṭṭhena sammāsamādhiṃ samodhāneti. Ayaṃ puggalo imaṃ maggaṃ imasmiṃ ārammaṇe samodhāneti. Tena vuccati—  “maggaṃ samodhānetī”ti. Gocarañca pajānātīti…pe…  tena vuccati—  “samatthañca paṭivijjhatī”ti. &lt;/div&gt;&lt;/div&gt;&lt;div class="q" id="p_26Ps_938"&gt; &lt;div class="p"&gt;&lt;span class="pN"&gt;938&lt;/span&gt;&lt;span class="bold"&gt;Dhamme samodhānetī&lt;/span&gt;ti kathaṃ dhamme samodhāneti? Ādhipateyyaṭṭhena indriyāni samodhāneti, akampiyaṭṭhena balāni samodhāneti, niyyānaṭṭhena bojjhaṅge samodhāneti, hetuṭṭhena maggaṃ samodhāneti, upaṭṭhānaṭṭhena satipaṭṭhānaṃ samodhāneti, padahanaṭṭhena sammappadhānaṃ samodhāneti, ijjhanaṭṭhena iddhipādaṃ samodhāneti tathaṭṭhena saccaṃ samodhāneti, avikkhepaṭṭhena samathaṃ samodhāneti, anupassanaṭṭhena vipassanaṃ samodhāneti, ekarasaṭṭhena samathavipassanaṃ samodhāneti, anativattanaṭṭhena yuganaddhaṃ samodhāneti, saṃvaraṭṭhena sīlavisuddhiṃ samodhāneti, avikkhepaṭṭhena cittavisuddhiṃ samodhāneti, dassanaṭṭhena diṭṭhivisuddhiṃ samodhāneti, vimuttaṭṭhena vimokkhaṃ samodhāneti, paṭivedhaṭṭhena vijjaṃ samodhāneti, pariccāgaṭṭhena vimuttiṃ samodhāneti, samucchedaṭṭhena khaye ñāṇaṃ samodhāneti, paṭippassaddhaṭṭhena anuppāde ñāṇaṃ samodhāneti, chandaṃ mūlaṭṭhena samodhāneti, manasikāraṃ samuṭṭhānaṭṭhena samodhāneti, phassaṃ samodhānaṭṭhena samodhāneti, vedanaṃ samosaraṇaṭṭhena samodhāneti, samādhiṃ pamukhaṭṭhena samodhāneti, satiṃ ādhipateyyaṭṭhena samodhāneti, paññaṃ taduttaraṭṭhena samodhāneti, vimuttiṃ sāraṭṭhena samodhāneti, amatogadhaṃ nibbānaṃ pariyosānaṭṭhena samodhāneti. Ayaṃ puggalo ime dhamme imasmiṃ ārammaṇe samodhāneti. Tena vuccati—  “dhamme samodhānetī”ti. &lt;/div&gt;&lt;/div&gt;&lt;div class="q" id="p_26Ps_939"&gt; &lt;div class="p"&gt;&lt;span class="pN"&gt;939&lt;/span&gt;&lt;span class="bold"&gt;Gocarañca pajānātī&lt;/span&gt;ti yaṃ tassa ārammaṇaṃ, taṃ tassa gocaraṃ. Yaṃ tassa gocaraṃ, taṃ tassa ārammaṇaṃ &lt;span class="bold"&gt;pajānātī&lt;/span&gt;ti puggalo. Pajānanā paññā. &lt;span class="bold"&gt;Saman&lt;/span&gt;ti ārammaṇassa upaṭṭhānaṃ samaṃ, cittassa avikkhepo samaṃ, cittassa adhiṭṭhānaṃ samaṃ, cittassa vodānaṃ samaṃ. &lt;span class="bold"&gt;Attho&lt;/span&gt;ti anavajjaṭṭho niklesaṭṭho vodānaṭṭho paramaṭṭho. &lt;span class="bold"&gt;Paṭivijjhatī&lt;/span&gt;ti ārammaṇassa upaṭṭhānaṭṭhaṃ paṭivijjhati, cittassa avikkhepaṭṭhaṃ paṭivijjhati, cittassa adhiṭṭhānaṭṭhaṃ paṭivijjhati, cittassa vodānaṭṭhaṃ paṭivijjhati. Tena vuccati—  “samatthañca paṭivijjhatī”ti. (1) &lt;/div&gt;&lt;/div&gt;&lt;div class="q" id="p_26Ps_940"&gt; &lt;div class="divNumber"&gt;169.&lt;/div&gt; &lt;div class="p"&gt;&lt;span class="pN"&gt;940&lt;/span&gt;Kathaṃ rassaṃ assasanto “rassaṃ assasāmī”ti pajānāti, rassaṃ passasanto “rassaṃ passasāmī”ti pajānāti? Rassaṃ assāsaṃ ittarasaṅkhāte assasati, rassaṃ passāsaṃ ittarasaṅkhāte passasati, rassaṃ assāsapassāsaṃ ittarasaṅkhāte assasatipi passasatipi. Rassaṃ assāsapassāsaṃ ittarasaṅkhāte assasatopi passasatopi chando uppajjati. Chandavasena tato sukhumataraṃ rassaṃ assāsaṃ ittarasaṅkhāte assasati. Chandavasena tato sukhumataraṃ rassaṃ passāsaṃ ittarasaṅkhāte passasati. Chandavasena tato sukhumataraṃ rassaṃ assāsapassāsaṃ ittarasaṅkhāte assasatipi passasatipi. Chandavasena tato sukhumataraṃ rassaṃ assāsapassāsaṃ ittarasaṅkhāte assasatopi passasatopi pāmojjaṃ uppajjati. Pāmojjavasena tato sukhumataraṃ rassaṃ assāsaṃ ittarasaṅkhāte assasati, pāmojjavasena tato sukhumataraṃ rassaṃ passāsaṃ ittarasaṅkhāte passasati, pāmojjavasena tato sukhumataraṃ rassaṃ assāsapassāsaṃ ittarasaṅkhāte assasatipi passasatipi. Pāmojjavasena tato sukhumataraṃ rassaṃ assāsapassāsaṃ ittarasaṅkhāte assasatopi passasatopi rassā assāsapassāsā cittaṃ vivattati, upekkhā saṇṭhāti. Imehi navahākārehi rassā assāsapassāsā kāyo upaṭṭhānaṃ sati anupassanā ñāṇaṃ. Kāyo upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti. &lt;/div&gt;&lt;/div&gt;&lt;div class="q" id="p_26Ps_941"&gt; &lt;div class="p"&gt;&lt;span class="pN"&gt;941&lt;/span&gt;&lt;span class="bold"&gt;Anupassatī&lt;/span&gt;ti kathaṃ taṃ kāyaṃ anupassati…pe…  evaṃ taṃ kāyaṃ anupassati. &lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā. Rassaṃ assāsapassāsavasena cittassa ekaggataṃ avikkhepaṃ pajānato viditā vedanā uppajjanti…pe…  rassaṃ assāsapassāsavasena cittassa ekaggataṃ avikkhepaṃ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (2) &lt;/div&gt;&lt;/div&gt;&lt;div class="q" id="p_26Ps_942"&gt; &lt;div class="divNumber"&gt;170.&lt;/div&gt; &lt;div class="p"&gt;&lt;span class="pN"&gt;942&lt;/span&gt;Kathaṃ “sabbakāyapaṭisaṃvedī assasissāmī”ti sikkhati, “sabbakāyapaṭisaṃvedī passasissāmī”ti sikkhati? &lt;span class="bold"&gt;Kāyo&lt;/span&gt;ti dve kāyā—  nāmakāyo ca rūpakāyo ca. Katamo nāmakāyo? Vedanā, saññā, cetanā, phasso, manasikāro, nāmañca nāmakāyo ca, ye ca vuccanti cittasaṅkhārā—  ayaṃ nāmakāyo. Katamo rūpakāyo? Cattāro ca mahābhūtā, catunnañca mahābhūtānaṃ upādāyarūpaṃ, assāso ca passāso ca, nimittañca upanibandhanā, ye ca vuccanti kāyasaṅkhārā—  ayaṃ rūpakāyo. &lt;/div&gt;&lt;/div&gt;&lt;div class="q" id="p_26Ps_943"&gt; &lt;div class="p"&gt;&lt;span class="pN"&gt;943&lt;/span&gt;Kathaṃ te kāyā paṭividitā honti? Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Rassaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. Rassaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena te kāyā paṭividitā honti. &lt;/div&gt;&lt;/div&gt;&lt;div class="q" id="p_26Ps_944"&gt; &lt;div class="p"&gt;&lt;span class="pN"&gt;944&lt;/span&gt;Āvajjato te kāyā paṭividitā honti, pajānato te kāyā paṭividitā honti, passato te kāyā paṭividitā honti, paccavekkhato te kāyā paṭividitā honti, cittaṃ adhiṭṭhahato te kāyā paṭividitā honti, saddhāya adhimuccato te kāyā paṭividitā honti, vīriyaṃ paggaṇhato te kāyā paṭividitā honti, satiṃ upaṭṭhāpayato te kāyā paṭividitā honti, cittaṃ samādahato te kāyā paṭividitā honti, paññāya pajānato te kāyā paṭividitā honti, abhiññeyyaṃ abhijānato te kāyā paṭividitā honti, pariññeyyaṃ parijānato te kāyā paṭividitā honti, pahātabbaṃ pajahato te kāyā paṭividitā honti, bhāvetabbaṃ bhāvayato te kāyā paṭividitā honti, sacchikātabbaṃ sacchikaroto te kāyā paṭividitā honti. Evaṃ te kāyā paṭividitā honti. Sabbakāyapaṭisaṃvedī assāsapassāsā kāyo upaṭṭhānaṃ sati anupassanā ñāṇaṃ. Kāyo upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti. &lt;/div&gt;&lt;/div&gt;&lt;div class="q" id="p_26Ps_945"&gt; &lt;div class="p"&gt;&lt;span class="pN"&gt;945&lt;/span&gt;&lt;span class="bold"&gt;Anupassatī&lt;/span&gt;ti kathaṃ taṃ kāyaṃ anupassati…pe…  evaṃ taṃ kāyaṃ anupassati. &lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā. &lt;/div&gt;&lt;/div&gt;&lt;div class="q" id="p_26Ps_946"&gt; &lt;div class="p"&gt;&lt;span class="pN"&gt;946&lt;/span&gt;Sabbakāyapaṭisaṃvedī assāsapassāsānaṃ saṃvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṃ adhiṭṭhahanto sikkhati, saddhāya adhimuccanto sikkhati, vīriyaṃ paggaṇhanto sikkhati, satiṃ upaṭṭhapento sikkhati, cittaṃ samādahanto sikkhati, paññāya pajānanto sikkhati, abhiññeyyaṃ abhijānanto sikkhati, pariññeyyaṃ parijānanto sikkhati, pahātabbaṃ pajahanto sikkhati, bhāvetabbaṃ bhāvento sikkhati, sacchikātabbaṃ sacchikaronto sikkhati. &lt;/div&gt;&lt;/div&gt;&lt;div class="q" id="p_26Ps_947"&gt; &lt;div class="p"&gt;&lt;span class="pN"&gt;947&lt;/span&gt;Sabbakāyapaṭisaṃvedī assāsapassāsavasena cittassa ekaggataṃ avikkhepaṃ pajānato viditā vedanā uppajjanti…pe…  sabbakāyapaṭisaṃvedī assāsapassāsavasena cittassa ekaggataṃ avikkhepaṃ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (3) &lt;/div&gt;&lt;/div&gt;&lt;div class="q" id="p_26Ps_948"&gt; &lt;div class="divNumber"&gt;171.&lt;/div&gt; &lt;div class="p"&gt;&lt;span class="pN"&gt;948&lt;/span&gt;Kathaṃ “passambhayaṃ kāyasaṅkhāraṃ assasissāmī”ti sikkhati, “passambhayaṃ kāyasaṅkhāraṃ passasissāmī”ti sikkhati? Katamo kāyasaṅkhāro? Dīghaṃ assāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. Dīghaṃ passāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. Rassaṃ assāsā rassaṃ passāsā. Sabbakāyapaṭisaṃvedī assāsā sabbakāyapaṭisaṃvedī passāsā kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento nirodhento vūpasamento sikkhati. &lt;/div&gt;&lt;/div&gt;&lt;div class="q" id="p_26Ps_949"&gt; &lt;div class="p"&gt;&lt;span class="pN"&gt;949&lt;/span&gt;Yathārūpehi kāyasaṅkhārehi yā kāyassa ānamanā vinamanā sannamanā paṇamanā iñjanā phandanā calanā pakampanā—  passambhayaṃ kāyasaṅkhāraṃ assasissāmīti sikkhati, passambhayaṃ kāyasaṅkhāraṃ passasissāmīti sikkhati. Yathārūpehi kāyasaṅkhārehi yā kāyassa na ānamanā na vinamanā na sannamanā na paṇamanā aniñjanā aphandanā acalanā akampanā santaṃ sukhumaṃ passambhayaṃ kāyasaṅkhāraṃ assasissāmīti sikkhati, passambhayaṃ kāyasaṅkhāraṃ passasissāmīti sikkhati. &lt;/div&gt;&lt;/div&gt;&lt;div class="q" id="p_26Ps_950"&gt; &lt;div class="p"&gt;&lt;span class="pN"&gt;950&lt;/span&gt;Iti kira “passambhayaṃ kāyasaṅkhāraṃ assasissāmī”ti sikkhati, “passambhayaṃ kāyasaṅkhāraṃ passasissāmī”ti sikkhati. Evaṃ sante vātūpaladdhiyā ca pabhāvanā na hoti, assāsapassāsānañca pabhāvanā na hoti, ānāpānassatiyā ca pabhāvanā na hoti, ānāpānassatisamādhissa ca pabhāvanā na hoti; na ca naṃ taṃ samāpattiṃ paṇḍitā samāpajjantipi vuṭṭhahantipi. &lt;/div&gt;&lt;/div&gt;&lt;div class="q" id="p_26Ps_951"&gt; &lt;div class="p"&gt;&lt;span class="pN"&gt;951&lt;/span&gt;Iti kira “passambhayaṃ kāyasaṅkhāraṃ assasissāmī”ti sikkhati, “passambhayaṃ kāyasaṅkhāraṃ passasissāmī”ti sikkhati. Evaṃ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti. Ānāpānassatisamādhissa ca pabhāvanā hoti; tañca naṃ samāpattiṃ paṇḍitā samāpajjantipi vuṭṭhahantipi. Yathā kathaṃ viya? Seyyathāpi kaṃse ākoṭite paṭhamaṃ oḷārikā saddā pavattanti. Oḷārikānaṃ saddānaṃ nimittaṃ suggahitattā sumanasikatattā sūpadhāritattā niruddhepi oḷārike sadde, atha pacchā sukhumakā saddā pavattanti. Sukhumakānaṃ saddānaṃ nimittaṃ suggahitattā sumanasikatattā sūpadhāritattā niruddhepi sukhumake sadde, atha pacchā sukhumasaddanimittārammaṇatāpi cittaṃ pavattati. Evamevaṃ paṭhamaṃ oḷārikā assāsapassāsā pavattanti; oḷārikānaṃ assāsapassāsānaṃ nimittaṃ suggahitattā sumanasikatattā sūpadhāritattā niruddhepi oḷārike assāsapassāse, atha pacchā sukhumakā assāsapassāsā pavattanti. Sukhumakānaṃ assāsapassāsānaṃ nimittaṃ suggahitattā sumanasikatattā sūpadhāritattā niruddhepi sukhumake assāsapassāse, atha pacchā sukhumakaassāsapassāsānaṃ nimittārammaṇatāpi cittaṃ na vikkhepaṃ gacchati. &lt;/div&gt;&lt;/div&gt;&lt;div class="q" id="p_26Ps_952"&gt; &lt;div class="p"&gt;&lt;span class="pN"&gt;952&lt;/span&gt;Evaṃ sante vātūpaladdhiyā ca pabhāvanā hoti, assāsapassāsānañca pabhāvanā hoti, ānāpānassatiyā ca pabhāvanā hoti, ānāpānassatisamādhissa ca pabhāvanā hoti; tañca naṃ samāpattiṃ paṇḍitā samāpajjantipi vuṭṭhahantipi. Passambhayaṃ kāyasaṅkhāraṃ assāsapassāsā kāyo upaṭṭhānaṃ sati anupassanā ñāṇaṃ. Kāyo upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti. &lt;/div&gt;&lt;/div&gt;&lt;div class="q" id="p_26Ps_953"&gt; &lt;div class="p"&gt;&lt;span class="pN"&gt;953&lt;/span&gt;&lt;span class="bold"&gt;Anupassatī&lt;/span&gt;ti kathaṃ taṃ kāyaṃ anupassati…pe…  evaṃ taṃ kāyaṃ anupassati. &lt;span class="bold"&gt;Bhāvanā&lt;/span&gt;ti catasso bhāvanā…pe…  āsevanaṭṭhena bhāvanā. Passambhayaṃ kāyasaṅkhāraṃ, assāsapassāsānaṃ saṃvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā; yo tattha avikkhepaṭṭho, ayaṃ adhicittasikkhā; yo tattha dassanaṭṭho ayaṃ adhipaññāsikkhā. Imā tisso sikkhāyo āvajjanto sikkhati…pe…  sacchikātabbaṃ sacchikaronto sikkhati, passambhayaṃ kāyasaṅkhāraṃ assāsapassāsavasena cittassa ekaggataṃ avikkhepaṃ pajānato viditā vedanā uppajjanti…pe…  passambhayaṃ kāyasaṅkhāraṃ assāsapassāsavasena cittassa ekaggataṃ avikkhepaṃ pajānanto indriyāni samodhāneti…pe…  tena vuccati—  “samatthañca paṭivijjhatī”ti. (4) &lt;/div&gt;&lt;/div&gt;&lt;div class="q" id="p_26Ps_954"&gt; &lt;div class="p"&gt;&lt;span class="pN"&gt;954&lt;/span&gt;Aṭṭha anupassanāñāṇāni, aṭṭha ca upaṭṭhānānussatiyo, cattāri suttantikavatthūni kāye kāyānupassanāya. &lt;/div&gt;&lt;/div&gt;&lt;div class="CENTER" id="p_26Ps_955"&gt;&lt;span class="pN"&gt;955&lt;/span&gt;Bhāṇavāro.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269540" title="Go to previous page"&gt;&amp;lt;&amp;lt; 1.3.5 Satokāriñāṇaniddesa&lt;/a&gt;&lt;a href="javascript:void(0)" onclick="upP()" id="upL" name="269540" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270524" title="Go to next page"&gt;1.3.5.2 Dutiyacatukkaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
