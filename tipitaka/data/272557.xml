<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/9M"&gt;9M Mūlapaṇṇāsapāḷi&lt;/a&gt; » &lt;a href="/tipitaka/9M/3"&gt;3 Opammavagga&lt;/a&gt;&lt;/div&gt;&lt;div class="i"&gt;3.3 Vammikasutta&lt;/div&gt;&lt;div class=h&gt;Opammavagga&lt;/div&gt;&lt;div class=h&gt;Vammikasutta&lt;/div&gt;&lt;div class="q" id="p_9M_837"&gt; &lt;div class="divNumber"&gt;249.&lt;/div&gt; &lt;div class="p"&gt;&lt;span class="pN"&gt;837&lt;/span&gt;Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā kumārakassapo andhavane viharati. Atha kho aññatarā devatā abhikkantāya rattiyā abhikkantavaṇṇā kevalakappaṃ andhavanaṃ obhāsetvā yenāyasmā kumārakassapo tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitā kho sā devatā āyasmantaṃ kumārakassapaṃ etadavoca—  &lt;/div&gt;&lt;/div&gt;&lt;div class="q" id="p_9M_838"&gt; &lt;div class="p"&gt;&lt;span class="pN"&gt;838&lt;/span&gt;“Bhikkhu bhikkhu, ayaṃ vammiko rattiṃ dhūmāyati, divā pajjalati. Brāhmaṇo evamāha—  ‘abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa laṅgiṃ ‘laṅgī, bhadante’ti. Brāhmaṇo evamāha—  ‘ukkhipa laṅgiṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa uddhumāyikaṃ. ‘Uddhumāyikā, bhadante’ti. Brāhmaṇo evamāha—  ‘ukkhipa uddhumāyikaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa dvidhāpathaṃ. ‘Dvidhāpatho, bhadante’ti. Brāhmaṇo evamāha—  ‘ukkhipa dvidhāpathaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa caṅgavāraṃ. ‘Caṅgavāro, bhadante’ti. Brāhmaṇo evamāha—  ‘ukkhipa caṅgavāraṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa kummaṃ. ‘Kummo, bhadante’ti. Brāhmaṇo evamāha—  ‘ukkhipa kummaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa asisūnaṃ. ‘Asisūnā, bhadante’ti. Brāhmaṇo evamāha—  ‘ukkhipa asisūnaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa maṃsapesiṃ. ‘Maṃsapesi, bhadante’ti. Brāhmaṇo evamāha—  ‘ukkhipa maṃsapesiṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa nāgaṃ. ‘Nāgo, bhadante’ti. Brāhmaṇo evamāha—  ‘tiṭṭhatu nāgo, mā nāgaṃ ghaṭṭesi; namo karohi nāgassā’ti. &lt;/div&gt;&lt;/div&gt;&lt;div class="q" id="p_9M_839"&gt; &lt;div class="p"&gt;&lt;span class="pN"&gt;839&lt;/span&gt;Ime kho tvaṃ, bhikkhu, pañhe bhagavantaṃ upasaṅkamitvā puccheyyāsi, yathā ca te bhagavā byākaroti tathā naṃ dhāreyyāsi. Nāhaṃ taṃ, bhikkhu, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo imesaṃ pañhānaṃ veyyākaraṇena cittaṃ ārādheyya aññatra tathāgatena vā, tathāgatasāvakena vā, ito vā pana sutvā”ti—  idamavoca sā devatā. Idaṃ vatvā tatthevantaradhāyi. &lt;/div&gt;&lt;/div&gt;&lt;div class="q" id="p_9M_840"&gt; &lt;div class="divNumber"&gt;250.&lt;/div&gt; &lt;div class="p"&gt;&lt;span class="pN"&gt;840&lt;/span&gt;Atha kho āyasmā kumārakassapo tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā kumārakassapo bhagavantaṃ etadavoca—  “imaṃ, bhante, rattiṃ aññatarā devatā abhikkantāya rattiyā abhikkantavaṇṇā kevalakappaṃ andhavanaṃ obhāsetvā yenāhaṃ tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitā kho, bhante, sā devatā maṃ etadavoca—  ‘bhikkhu bhikkhu, ayaṃ vammiko rattiṃ dhūmāyati, divā pajjalati. Brāhmaṇo evamāha—  &lt;span class="smallFont"&gt;“&lt;/span&gt;abhikkhaṇa, sumedha, satthaṃ ādāyā&lt;span class="smallFont"&gt;”&lt;/span&gt;ti. Abhikkhaṇanto sumedho satthaṃ ādāya…pe…  ito vā pana sutvā’ti. Idamavoca, bhante, sā devatā. Idaṃ vatvā tatthevantaradhāyi. Ko nu kho, bhante, vammiko, kā rattiṃ dhūmāyanā, kā divā pajjalanā, ko brāhmaṇo, ko sumedho, kiṃ satthaṃ, kiṃ abhikkhaṇaṃ, kā laṅgī, kā uddhumāyikā, ko dvidhāpatho, kiṃ caṅgavāraṃ, ko kummo, kā asisūnā, kā maṃsapesi, ko nāgo”ti? &lt;/div&gt;&lt;/div&gt;&lt;div class="q" id="p_9M_841"&gt; &lt;div class="divNumber"&gt;251.&lt;/div&gt; &lt;div class="p"&gt;&lt;span class="pN"&gt;841&lt;/span&gt;“‘Vammiko’ti kho, bhikkhu, imassetaṃ cātumahābhūtikassa kāyassa adhivacanaṃ, mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. (1) &lt;/div&gt;&lt;/div&gt;&lt;div class="q" id="p_9M_842"&gt; &lt;div class="p"&gt;&lt;span class="pN"&gt;842&lt;/span&gt;Yaṃ kho, bhikkhu, divā kammante ārabbha rattiṃ anuvitakketi anuvicāreti—  ayaṃ rattiṃ dhūmāyanā. Yaṃ kho, bhikkhu, rattiṃ anuvitakketvā anuvicāretvā divā kammante payojeti kāyena vācāya ‘manasā’—  ayaṃ divā pajjalanā. (2--3) &lt;/div&gt;&lt;/div&gt;&lt;div class="q" id="p_9M_843"&gt; &lt;div class="p"&gt;&lt;span class="pN"&gt;843&lt;/span&gt;‘Brāhmaṇo’ti kho, bhikkhu, tathāgatassetaṃ adhivacanaṃ arahato sammāsambuddhassa. ‘Sumedho’ti kho, bhikkhu, sekkhassetaṃ bhikkhuno adhivacanaṃ. (4--5) &lt;/div&gt;&lt;/div&gt;&lt;div class="q" id="p_9M_844"&gt; &lt;div class="p"&gt;&lt;span class="pN"&gt;844&lt;/span&gt;‘Satthan’ti kho, bhikkhu, ariyāyetaṃ paññāya adhivacanaṃ. ‘Abhikkhaṇan’ti kho, bhikkhu, vīriyārambhassetaṃ adhivacanaṃ. (6--7) &lt;/div&gt;&lt;/div&gt;&lt;div class="q" id="p_9M_845"&gt; &lt;div class="p"&gt;&lt;span class="pN"&gt;845&lt;/span&gt;‘Laṅgī’ti kho, bhikkhu, avijjāyetaṃ adhivacanaṃ. Ukkhipa laṅgiṃ, pajaha avijjaṃ; abhikkhaṇa, sumedha, satthaṃ ādāyāti ayametassa attho. (8) &lt;/div&gt;&lt;/div&gt;&lt;div class="q" id="p_9M_846"&gt; &lt;div class="p"&gt;&lt;span class="pN"&gt;846&lt;/span&gt;‘Uddhumāyikā’ti kho, bhikkhu, kodhūpāyāsassetaṃ adhivacanaṃ. Ukkhipa uddhumāyikaṃ, pajaha kodhūpāyāsaṃ; abhikkhaṇa, sumedha, satthaṃ ādāyāti ayametassa attho. (9) &lt;/div&gt;&lt;/div&gt;&lt;div class="q" id="p_9M_847"&gt; &lt;div class="p"&gt;&lt;span class="pN"&gt;847&lt;/span&gt;‘Dvidhāpatho’ti kho, bhikkhu, vicikicchāyetaṃ adhivacanaṃ. Ukkhipa dvidhāpathaṃ, pajaha vicikicchaṃ; abhikkhaṇa, sumedha, satthaṃ ādāyāti ayametassa attho. (10) &lt;/div&gt;&lt;/div&gt;&lt;div class="q" id="p_9M_848"&gt; &lt;div class="p"&gt;&lt;span class="pN"&gt;848&lt;/span&gt;‘Caṅgavāran’ti kho, bhikkhu, pañcannetaṃ nīvaraṇānaṃ adhivacanaṃ, seyyathidaṃ—  kāmacchandanīvaraṇassa, byāpādanīvaraṇassa, thinamiddhanīvaraṇassa, uddhaccakukkuccanīvaraṇassa, vicikicchānīvaraṇassa. Ukkhipa caṅgavāraṃ, pajaha pañca nīvaraṇe; abhikkhaṇa, sumedha, satthaṃ ādāyāti ayametassa attho. (11) &lt;/div&gt;&lt;/div&gt;&lt;div class="q" id="p_9M_849"&gt; &lt;div class="p"&gt;&lt;span class="pN"&gt;849&lt;/span&gt;‘Kummo’ti kho, bhikkhu, pañcannetaṃ upādānakkhandhānaṃ adhivacanaṃ, seyyathidaṃ—  rūpupādānakkhandhassa, vedanupādānakkhandhassa, saññupādānakkhandhassa, saṅkhārupādānakkhandhassa, viññāṇupādānakkhandhassa. Ukkhipa kummaṃ, pajaha pañcupādānakkhandhe; abhikkhaṇa, sumedha, satthaṃ ādāyāti ayametassa attho. (12) &lt;/div&gt;&lt;/div&gt;&lt;div class="q" id="p_9M_850"&gt; &lt;div class="p"&gt;&lt;span class="pN"&gt;850&lt;/span&gt;‘Asisūnā’ti kho, bhikkhu, pañcannetaṃ kāmaguṇānaṃ adhivacanaṃ—  cakkhuviññeyyānaṃ rūpānaṃ iṭṭhānaṃ kantānaṃ manāpānaṃ piyarūpānaṃ kāmūpasaṃhitānaṃ rajanīyānaṃ, sotaviññeyyānaṃ saddānaṃ…pe…  ghānaviññeyyānaṃ gandhānaṃ…pe…  jivhāviññeyyānaṃ rasānaṃ…pe…  kāyaviññeyyānaṃ phoṭṭhabbānaṃ iṭṭhānaṃ kantānaṃ manāpānaṃ piyarūpānaṃ kāmūpasaṃhitānaṃ rajanīyānaṃ. Ukkhipa asisūnaṃ, pajaha pañca kāmaguṇe; abhikkhaṇa, sumedha, satthaṃ ādāyāti ayametassa attho. (13) &lt;/div&gt;&lt;/div&gt;&lt;div class="q" id="p_9M_851"&gt; &lt;div class="p"&gt;&lt;span class="pN"&gt;851&lt;/span&gt;‘Maṃsapesī’ti kho, bhikkhu, nandīrāgassetaṃ adhivacanaṃ. Ukkhipa maṃsapesiṃ, pajaha nandīrāgaṃ; abhikkhaṇa, sumedha, satthaṃ ādāyāti ayametassa attho. (14) &lt;/div&gt;&lt;/div&gt;&lt;div class="q" id="p_9M_852"&gt; &lt;div class="p"&gt;&lt;span class="pN"&gt;852&lt;/span&gt;‘Nāgo’ti kho, bhikkhu, khīṇāsavassetaṃ bhikkhuno adhivacanaṃ. Tiṭṭhatu nāgo, mā nāgaṃ ghaṭṭesi; namo karohi nāgassāti ayametassa attho”ti. (15) &lt;/div&gt;&lt;/div&gt;&lt;div class="q" id="p_9M_853"&gt; &lt;div class="p"&gt;&lt;span class="pN"&gt;853&lt;/span&gt;Idamavoca bhagavā. Attamano āyasmā kumārakassapo bhagavato bhāsitaṃ abhinandīti. &lt;/div&gt;&lt;/div&gt;&lt;div class="CENTER" id="p_9M_854"&gt;&lt;span class="pN"&gt;854&lt;/span&gt;Vammikasuttaṃ niṭṭhitaṃ tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272556" title="Go to previous page"&gt;&amp;lt;&amp;lt; 3.2 Alagaddūpamasutta&lt;/a&gt;&lt;a href="javascript:void(0)" onclick="upP()" id="upL" name="271682" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272558" title="Go to next page"&gt;3.4 Rathavinītasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
