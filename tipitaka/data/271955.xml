<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/5"&gt;5 Cammakkhandhaka&lt;/a&gt;&lt;/div&gt;&lt;div class="i"&gt;5.2 Diguṇādiupāhanapaṭikkhepa&lt;/div&gt;&lt;div class=h&gt;Cammakkhandhaka&lt;/div&gt;&lt;div class=h&gt;Diguṇādiupāhanapaṭikkhepa&lt;/div&gt;&lt;div class="q" id="p_3V_1147"&gt; &lt;div class="divNumber"&gt;245.&lt;/div&gt; &lt;div class="p"&gt;&lt;span class="pN"&gt;1147&lt;/span&gt;Atha kho bhagavā bhikkhū āmantesi—  “evaṃ kho, bhikkhave, kulaputtā aññaṃ byākaronti, attho ca vutto, attā ca anupanīto. Atha ca panidhekacce moghapurisā hasamānakaṃ maññe aññaṃ byākaronti, te pacchā vighātaṃ āpajjantī”ti. Atha kho bhagavā āyasmantaṃ soṇaṃ āmantesi—  “tvaṃ khosi, soṇa, sukhumālo. Anujānāmi te, soṇa, ekapalāsikaṃ upāhanan”ti. “Ahaṃ kho, bhante, asītisakaṭavāhe hiraññaṃ ohāya agārasmā anagāriyaṃ pabbajito, sattahatthikañca anīkaṃ. Athāhaṃ, bhante, ekapalāsikañce upāhanaṃ pariharissāmi, tassa me bhavissanti vattāro ‘soṇo koḷiviso asītisakaṭavāhe hiraññaṃ ohāya agārasmā anagāriyaṃ pabbajito, sattahatthikañca anīkaṃ. So dānāyaṃ ekapalāsikāsu upāhanāsu satto’ti. Sace bhagavā bhikkhusaṃghassa anujānissati ahampi paribhuñjissāmi; no ce bhagavā bhikkhusaṃghassa anujānissati, ahampi na paribhuñjissāmī”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, ekapalāsikaṃ upāhanaṃ. Na, bhikkhave, diguṇā upāhanā dhāretabbā. Na tiguṇā upāhanā dhāretabbā. Na guṇaṅguṇūpāhanā dhāretabbā. Yo dhāreyya, āpatti dukkaṭassā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273318" title="Go to previous page"&gt;&amp;lt;&amp;lt; 5.1.1 Soṇassapabbajjā&lt;/a&gt;&lt;a href="javascript:void(0)" onclick="upP()" id="upL" name="271607" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271956" title="Go to next page"&gt;5.3 Sabbanīlikādipaṭikkhepa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
