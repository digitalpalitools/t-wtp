<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A7"&gt;16A7 Sattakanipātapāḷi&lt;/a&gt; » &lt;a href="/tipitaka/16A7/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/16A7/1/1.1"&gt;1.1 Dhanavagga&lt;/a&gt;&lt;/div&gt;&lt;div class="i"&gt;1.1.6 Vitthatadhanasutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Dhanavagga&lt;/div&gt;&lt;div class=h&gt;Vitthatadhanasutta&lt;/div&gt;&lt;div class="q" id="p_16A7_30"&gt; &lt;div class="divNumber"&gt;6.&lt;/div&gt; &lt;div class="p"&gt;&lt;span class="pN"&gt;30&lt;/span&gt;“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ. &lt;/div&gt;&lt;/div&gt;&lt;div class="q" id="p_16A7_31"&gt; &lt;div class="p"&gt;&lt;span class="pN"&gt;31&lt;/span&gt;Katamañca, bhikkhave, saddhādhanaṃ? Idha, bhikkhave, ariyasāvako saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho…pe…  buddho bhagavā’ti. Idaṃ vuccati, bhikkhave, saddhādhanaṃ. (1) &lt;/div&gt;&lt;/div&gt;&lt;div class="q" id="p_16A7_32"&gt; &lt;div class="p"&gt;&lt;span class="pN"&gt;32&lt;/span&gt;Katamañca, bhikkhave, sīladhanaṃ? Idha, bhikkhave, ariyasāvako pāṇātipātā paṭivirato hoti…pe…  surāmerayamajjapamādaṭṭhānā paṭivirato hoti. Idaṃ vuccati, bhikkhave, sīladhanaṃ. (2) &lt;/div&gt;&lt;/div&gt;&lt;div class="q" id="p_16A7_33"&gt; &lt;div class="p"&gt;&lt;span class="pN"&gt;33&lt;/span&gt;Katamañca, bhikkhave, hirīdhanaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirīdhanaṃ. (3) &lt;/div&gt;&lt;/div&gt;&lt;div class="q" id="p_16A7_34"&gt; &lt;div class="p"&gt;&lt;span class="pN"&gt;34&lt;/span&gt;Katamañca, bhikkhave, ottappadhanaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappadhanaṃ. (4) &lt;/div&gt;&lt;/div&gt;&lt;div class="q" id="p_16A7_35"&gt; &lt;div class="p"&gt;&lt;span class="pN"&gt;35&lt;/span&gt;Katamañca, bhikkhave, sutadhanaṃ? Idha, bhikkhave, ariyasāvako bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti. Tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. Idaṃ vuccati, bhikkhave, sutadhanaṃ. (5) &lt;/div&gt;&lt;/div&gt;&lt;div class="q" id="p_16A7_36"&gt; &lt;div class="p"&gt;&lt;span class="pN"&gt;36&lt;/span&gt;Katamañca, bhikkhave, cāgadhanaṃ? Idha, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vosaggarato yācayogo dānasaṃvibhāgarato. Idaṃ vuccati, bhikkhave, cāgadhanaṃ. (6) &lt;/div&gt;&lt;/div&gt;&lt;div class="q" id="p_16A7_37"&gt; &lt;div class="p"&gt;&lt;span class="pN"&gt;37&lt;/span&gt;Katamañca, bhikkhave, paññādhanaṃ? Idha, bhikkhave, ariyasāvako paññavā hoti…pe…  sammā dukkhakkhayagāminiyā. Idaṃ vuccati, bhikkhave, paññādhanaṃ. (7) &lt;/div&gt;&lt;/div&gt;&lt;div class="q" id="p_16A7_38"&gt; &lt;div class="p"&gt;&lt;span class="pN"&gt;38&lt;/span&gt;Imāni kho, bhikkhave, sattadhanānīti. &lt;/div&gt;&lt;/div&gt;&lt;div class="q" id="p_16A7_39"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;39&lt;/div&gt; &lt;div class="G"&gt;Saddhādhanaṃ sīladhanaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;hirī ottappiyaṃ dhanaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sutadhanañca cāgo ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;paññā ve sattamaṃ dhanaṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_16A7_40"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;40&lt;/div&gt; &lt;div class="G"&gt;Yassa ete dhanā atthi,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;itthiyā purisassa vā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Adaliddoti taṃ āhu,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;amoghaṃ tassa jīvitaṃ.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_16A7_41"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;41&lt;/div&gt; &lt;div class="G"&gt;Tasmā saddhañca sīlañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;pasādaṃ dhammadassanaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anuyuñjetha medhāvī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;saraṃ buddhāna sāsanan”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_16A7_42"&gt;&lt;span class="pN"&gt;42&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276201" title="Go to previous page"&gt;&amp;lt;&amp;lt; 1.1.5 Saṃkhittadhanasutta&lt;/a&gt;&lt;a href="javascript:void(0)" onclick="upP()" id="upL" name="273182" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276203" title="Go to next page"&gt;1.1.7 Uggasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
