<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/12S2"&gt;12S2 Nidānavaggasaṃyuttapāḷi&lt;/a&gt; » &lt;a href="/tipitaka/12S2/1"&gt;1 Nidānasaṃyutta&lt;/a&gt; » &lt;a href="/tipitaka/12S2/1/1.2"&gt;1.2 Āhāravagga&lt;/a&gt;&lt;/div&gt;&lt;div class="i"&gt;1.2.2 Moḷiyaphaggunasutta&lt;/div&gt;&lt;div class=h&gt;Nidānasaṃyutta&lt;/div&gt;&lt;div class=h&gt;Āhāravagga&lt;/div&gt;&lt;div class=h&gt;Moḷiyaphaggunasutta&lt;/div&gt;&lt;div class="q" id="p_12S2_72"&gt; &lt;div class="divNumber"&gt;12.&lt;/div&gt; &lt;div class="p"&gt;&lt;span class="pN"&gt;72&lt;/span&gt;Sāvatthiyaṃ viharati. “Cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. Katame cattāro? Kabaḷīkāro āhāro—  oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāyā”ti. &lt;/div&gt;&lt;/div&gt;&lt;div class="q" id="p_12S2_73"&gt; &lt;div class="p"&gt;&lt;span class="pN"&gt;73&lt;/span&gt;Evaṃ vutte, āyasmā moḷiyaphagguno bhagavantaṃ etadavoca—  “ko nu kho, bhante, viññāṇāhāraṃ āhāretī”ti? “No kallo pañho”ti bhagavā avoca—  “‘āhāretī’ti ahaṃ na vadāmi. ‘Āhāretī’ti cāhaṃ vadeyyaṃ, tatrassa kallo pañho—  ‘ko nu kho, bhante, āhāretī’ti? Evañcāhaṃ na vadāmi. Evaṃ maṃ avadantaṃ yo evaṃ puccheyya—  ‘kissa nu kho, bhante, viññāṇāhāro’ti, esa kallo pañho. Tatra kallaṃ veyyākaraṇaṃ—  ‘viññāṇāhāro āyatiṃ punabbhavābhinibbattiyā paccayo, tasmiṃ bhūte sati saḷāyatanaṃ, saḷāyatanapaccayā phasso’”ti. &lt;/div&gt;&lt;/div&gt;&lt;div class="q" id="p_12S2_74"&gt; &lt;div class="p"&gt;&lt;span class="pN"&gt;74&lt;/span&gt;“Ko nu kho, bhante, phusatī”ti? “No kallo pañho”ti bhagavā avoca—  “‘phusatī’ti ahaṃ na vadāmi. ‘Phusatī’ti cāhaṃ vadeyyaṃ, tatrassa kallo pañho—  ‘ko nu kho, bhante, phusatī’ti? Evañcāhaṃ na vadāmi. Evaṃ maṃ avadantaṃ yo evaṃ puccheyya—  ‘kiṃpaccayā nu kho, bhante, phasso’ti, esa kallo pañho. Tatra kallaṃ veyyākaraṇaṃ—  ‘saḷāyatanapaccayā phasso, phassapaccayā vedanā’”ti. &lt;/div&gt;&lt;/div&gt;&lt;div class="q" id="p_12S2_75"&gt; &lt;div class="p"&gt;&lt;span class="pN"&gt;75&lt;/span&gt;“Ko nu kho, bhante, vedayatī”ti? “No kallo pañho”ti bhagavā avoca—  “‘vedayatī’ti ahaṃ na vadāmi. ‘Vedayatī’ti cāhaṃ vadeyyaṃ, tatrassa kallo pañho—  ‘ko nu kho, bhante, vedayatī’ti? Evañcāhaṃ na vadāmi. Evaṃ maṃ avadantaṃ yo evaṃ puccheyya—  ‘kiṃpaccayā nu kho, bhante, vedanā’ti, esa kallo pañho. Tatra kallaṃ veyyākaraṇaṃ—  ‘phassapaccayā vedanā, vedanāpaccayā taṇhā’”ti. &lt;/div&gt;&lt;/div&gt;&lt;div class="q" id="p_12S2_76"&gt; &lt;div class="p"&gt;&lt;span class="pN"&gt;76&lt;/span&gt;“Ko nu kho, bhante, tasatī”ti? “No kallo pañho”ti bhagavā avoca—  “‘tasatī’ti ahaṃ na vadāmi. ‘Tasatī’ti cāhaṃ vadeyyaṃ, tatrassa kallo pañho—  ‘ko nu kho, bhante, tasatī’ti? Evañcāhaṃ na vadāmi. Evaṃ maṃ avadantaṃ yo evaṃ puccheyya—  ‘kiṃpaccayā nu kho, bhante, taṇhā’ti, esa kallo pañho. Tatra kallaṃ veyyākaraṇaṃ—  ‘vedanāpaccayā taṇhā, taṇhāpaccayā upādānan’”ti. &lt;/div&gt;&lt;/div&gt;&lt;div class="q" id="p_12S2_77"&gt; &lt;div class="p"&gt;&lt;span class="pN"&gt;77&lt;/span&gt;“Ko nu kho, bhante, upādiyatī”ti? “No kallo pañho”ti bhagavā avoca—  “‘upādiyatī’ti ahaṃ na vadāmi. ‘Upādiyatī’ti cāhaṃ vadeyyaṃ, tatrassa kallo pañho—  ‘ko nu kho, bhante, upādiyatī’ti? Evañcāhaṃ na vadāmi. Evaṃ maṃ avadantaṃ yo evaṃ puccheyya—  ‘kiṃpaccayā nu kho, bhante, upādānan’ti, esa kallo pañho. Tatra kallaṃ veyyākaraṇaṃ—  ‘taṇhāpaccayā upādānaṃ; upādānapaccayā bhavo’ti…pe…  evametassa kevalassa dukkhakkhandhassa samudayo hoti. &lt;/div&gt;&lt;/div&gt;&lt;div class="q" id="p_12S2_78"&gt; &lt;div class="p"&gt;&lt;span class="pN"&gt;78&lt;/span&gt;Channaṃ tveva, phagguna, phassāyatanānaṃ asesavirāganirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti. &lt;/div&gt;&lt;/div&gt;&lt;div class="CENTER" id="p_12S2_79"&gt;&lt;span class="pN"&gt;79&lt;/span&gt;Dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273896" title="Go to previous page"&gt;&amp;lt;&amp;lt; 1.2.1 Āhārasutta&lt;/a&gt;&lt;a href="javascript:void(0)" onclick="upP()" id="upL" name="272716" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273898" title="Go to next page"&gt;1.2.3 Samaṇabrāhmaṇasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
