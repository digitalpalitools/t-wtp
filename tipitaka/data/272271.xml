<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/3"&gt;3 Ambaṭṭhasutta&lt;/a&gt;&lt;/div&gt;&lt;div class="i"&gt;3.4 Vijjācaraṇakathā&lt;/div&gt;&lt;div class=h&gt;Ambaṭṭhasutta&lt;/div&gt;&lt;div class=h&gt;Vijjācaraṇakathā&lt;/div&gt;&lt;div class="q" id="p_6D_385"&gt; &lt;div class="divNumber"&gt;278.&lt;/div&gt; &lt;div class="p"&gt;&lt;span class="pN"&gt;385&lt;/span&gt;“Katamaṃ pana taṃ, bho gotama, caraṇaṃ, katamā ca pana sā vijjā”ti? “Na kho, ambaṭṭha, anuttarāya vijjācaraṇasampadāya jātivādo vā vuccati, gottavādo vā vuccati, mānavādo vā vuccati—  ‘arahasi vā maṃ tvaṃ, na vā maṃ tvaṃ arahasī’ti. Yattha kho, ambaṭṭha, āvāho vā hoti, vivāho vā hoti, āvāhavivāho vā hoti, etthetaṃ vuccati jātivādo vā itipi gottavādo vā itipi mānavādo vā itipi—  ‘arahasi vā maṃ tvaṃ, na vā maṃ tvaṃ arahasī’ti. Ye hi keci, ambaṭṭha, jātivādavinibaddhā vā gottavādavinibaddhā vā mānavādavinibaddhā vā āvāhavivāhavinibaddhā vā, ārakā te anuttarāya vijjācaraṇasampadāya. Pahāya kho, ambaṭṭha, jātivādavinibaddhañca gottavādavinibaddhañca mānavādavinibaddhañca āvāhavivāhavinibaddhañca anuttarāya vijjācaraṇasampadāya sacchikiriyā hotī”ti. &lt;/div&gt;&lt;/div&gt;&lt;div class="q" id="p_6D_386"&gt; &lt;div class="divNumber"&gt;279.&lt;/div&gt; &lt;div class="p"&gt;&lt;span class="pN"&gt;386&lt;/span&gt;“Katamaṃ pana taṃ, bho gotama, caraṇaṃ, katamā ca sā vijjā”ti? “Idha, ambaṭṭha, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāseti. Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. So taṃ dhammaṃ sutvā tathāgate saddhaṃ paṭilabhati. So tena saddhāpaṭilābhena samannāgato iti paṭisañcikkhati…pe…  &lt;/div&gt;&lt;/div&gt;&lt;div class="q" id="p_6D_387"&gt; &lt;div class="p"&gt;&lt;span class="pN"&gt;387&lt;/span&gt;So vivicceva kāmehi, vivicca akusalehi dhammehi, savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati…pe…  idampissa hoti caraṇasmiṃ. &lt;/div&gt;&lt;/div&gt;&lt;div class="q" id="p_6D_388"&gt; &lt;div class="p"&gt;&lt;span class="pN"&gt;388&lt;/span&gt;Puna caparaṃ, ambaṭṭha, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati…pe…  idampissa hoti caraṇasmiṃ. &lt;/div&gt;&lt;/div&gt;&lt;div class="q" id="p_6D_389"&gt; &lt;div class="p"&gt;&lt;span class="pN"&gt;389&lt;/span&gt;Puna caparaṃ, ambaṭṭha, bhikkhu pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti—  ‘upekkhako satimā sukhavihārī’ti, tatiyaṃ jhānaṃ upasampajja viharati…pe…  idampissa hoti caraṇasmiṃ. &lt;/div&gt;&lt;/div&gt;&lt;div class="q" id="p_6D_390"&gt; &lt;div class="p"&gt;&lt;span class="pN"&gt;390&lt;/span&gt;Puna caparaṃ, ambaṭṭha, bhikkhu sukhassa ca pahānā dukkhassa ca pahānā, pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati…pe…  idampissa hoti caraṇasmiṃ. Idaṃ kho taṃ, ambaṭṭha, caraṇaṃ. &lt;/div&gt;&lt;/div&gt;&lt;div class="q" id="p_6D_391"&gt; &lt;div class="p"&gt;&lt;span class="pN"&gt;391&lt;/span&gt;So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte ñāṇadassanāya cittaṃ abhinīharati abhininnāmeti…pe…  idampissa hoti vijjāya…pe…  nāparaṃ itthattāyāti pajānāti, idampissa hoti vijjāya. Ayaṃ kho sā, ambaṭṭha, vijjā. &lt;/div&gt;&lt;/div&gt;&lt;div class="q" id="p_6D_392"&gt; &lt;div class="p"&gt;&lt;span class="pN"&gt;392&lt;/span&gt;Ayaṃ vuccati, ambaṭṭha, bhikkhu ‘vijjāsampanno’ itipi, ‘caraṇasampanno’ itipi, ‘vijjācaraṇasampanno’ itipi. Imāya ca, ambaṭṭha, vijjāsampadāya caraṇasampadāya ca aññā vijjāsampadā ca caraṇasampadā ca uttaritarā vā paṇītatarā vā natthi. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272270" title="Go to previous page"&gt;&amp;lt;&amp;lt; 3.3 Khattiyaseṭṭhabhāva&lt;/a&gt;&lt;a href="javascript:void(0)" onclick="upP()" id="upL" name="271648" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272272" title="Go to next page"&gt;3.5 Catuapāyamukha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
