<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S3"&gt;13S3 Khandhavaggasaṃyuttapāḷi&lt;/a&gt; » &lt;a href="/tipitaka/13S3/1"&gt;1 Khandhasaṃyutta&lt;/a&gt; » &lt;a href="/tipitaka/13S3/1/1.2"&gt;1.2 Majjhimapaṇṇāsaka&lt;/a&gt; » &lt;a href="/tipitaka/13S3/1/1.2/1.2.5"&gt;1.2.5 Pupphavagga&lt;/a&gt;&lt;/div&gt;&lt;div class="i"&gt;1.2.5.10 Aniccasaññāsutta&lt;/div&gt;&lt;div class=h&gt;Khandhasaṃyutta&lt;/div&gt;&lt;div class=h&gt;Majjhimapaṇṇāsaka&lt;/div&gt;&lt;div class=h&gt;Pupphavagga&lt;/div&gt;&lt;div class=h&gt;Aniccasaññāsutta&lt;/div&gt;&lt;div class="q" id="p_13S3_636"&gt; &lt;div class="divNumber"&gt;102.&lt;/div&gt; &lt;div class="p"&gt;&lt;span class="pN"&gt;636&lt;/span&gt;Sāvatthinidānaṃ. “Aniccasaññā, bhikkhave, bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_637"&gt; &lt;div class="p"&gt;&lt;span class="pN"&gt;637&lt;/span&gt;Seyyathāpi, bhikkhave, saradasamaye kassako mahānaṅgalena kasanto sabbāni mūlasantānakāni sampadālento kasati; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_638"&gt; &lt;div class="p"&gt;&lt;span class="pN"&gt;638&lt;/span&gt;Seyyathāpi, bhikkhave, pabbajalāyako pabbajaṃ lāyitvā agge gahetvā odhunāti niddhunāti nicchoṭeti; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_639"&gt; &lt;div class="p"&gt;&lt;span class="pN"&gt;639&lt;/span&gt;Seyyathāpi, bhikkhave, ambapiṇḍiyā vaṇṭacchinnāya yāni tattha ambāni vaṇṭapaṭibandhāni sabbāni tāni tadanvayāni bhavanti; evameva kho, bhikkhave, aniccasaññā bhāvitā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_640"&gt; &lt;div class="p"&gt;&lt;span class="pN"&gt;640&lt;/span&gt;Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṃ tāsaṃ aggamakkhāyati; evameva kho, bhikkhave, aniccasaññā bhāvitā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_641"&gt; &lt;div class="p"&gt;&lt;span class="pN"&gt;641&lt;/span&gt;Seyyathāpi, bhikkhave, ye keci mūlagandhā kāḷānusārigandho tesaṃ aggamakkhāyati; evameva kho, bhikkhave, aniccasaññā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_642"&gt; &lt;div class="p"&gt;&lt;span class="pN"&gt;642&lt;/span&gt;Seyyathāpi, bhikkhave, ye keci sāragandhā, lohitacandanaṃ tesaṃ aggamakkhāyati; evameva kho, bhikkhave, aniccasaññā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_643"&gt; &lt;div class="p"&gt;&lt;span class="pN"&gt;643&lt;/span&gt;Seyyathāpi, bhikkhave, ye keci pupphagandhā, vassikaṃ tesaṃ aggamakkhāyati; evameva kho, bhikkhave, aniccasaññā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_644"&gt; &lt;div class="p"&gt;&lt;span class="pN"&gt;644&lt;/span&gt;Seyyathāpi, bhikkhave, ye keci kuṭṭarājāno, sabbete rañño cakkavattissa anuyantā bhavanti, rājā tesaṃ cakkavatti aggamakkhāyati; evameva kho, bhikkhave, aniccasaññā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_645"&gt; &lt;div class="p"&gt;&lt;span class="pN"&gt;645&lt;/span&gt;Seyyathāpi, bhikkhave, yā kāci tārakarūpānaṃ pabhā, sabbā tā candimappabhāya kalaṃ nāgghanti soḷasiṃ, candappabhā tāsaṃ aggamakkhāyati; evameva kho, bhikkhave, aniccasaññā…pe…  sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_646"&gt; &lt;div class="p"&gt;&lt;span class="pN"&gt;646&lt;/span&gt;Seyyathāpi, bhikkhave, saradasamaye viddhe vigatavalāhake deve ādicco nataṃ abbhussakkamāno, sabbaṃ ākāsagataṃ tamagataṃ abhivihacca bhāsate ca tapate ca virocate ca; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. &lt;/div&gt;&lt;/div&gt;&lt;div class="q" id="p_13S3_647"&gt; &lt;div class="p"&gt;&lt;span class="pN"&gt;647&lt;/span&gt;Kathaṃ bhāvitā ca, bhikkhave, aniccasaññā kathaṃ bahulīkatā sabbaṃ kāmarāgaṃ pariyādiyati…pe…  sabbaṃ asmimānaṃ samūhanati? ‘Iti rūpaṃ, iti rūpassa samudayo, iti rūpassa atthaṅgamo; iti vedanā…  iti saññā…  iti saṅkhārā…  iti viññāṇaṃ, iti viññāṇassa samudayo, iti viññāṇassa atthaṅgamo’ti—  evaṃ bhāvitā kho, bhikkhave, aniccasaññā evaṃ bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanatī”ti. &lt;/div&gt;&lt;/div&gt;&lt;div class="CENTER" id="p_13S3_648"&gt;&lt;span class="pN"&gt;648&lt;/span&gt;Dasamaṃ.&lt;/div&gt;&lt;div class="CENTER" id="p_13S3_649"&gt;&lt;span class="pN"&gt;649&lt;/span&gt;Pupphavaggo pañcamo.&lt;/div&gt;&lt;div class="SUMMARY" id="p_13S3_650"&gt;&lt;span class="pN"&gt;650&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_13S3_651"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;651&lt;/div&gt; &lt;div class="G"&gt;Nadī pupphañca pheṇañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;gomayañca nakhāsikhaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Suddhikaṃ dve ca gaddulā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vāsījaṭaṃ aniccatāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="CENTER" id="p_13S3_652"&gt;&lt;span class="pN"&gt;652&lt;/span&gt;Majjhimapaṇṇāsako samatto.&lt;/div&gt;&lt;div class="SUMMARY" id="p_13S3_653"&gt;&lt;span class="pN"&gt;653&lt;/span&gt;&lt;span class="firstLetter"&gt;T&lt;/span&gt;assa &lt;span class="firstLetter"&gt;m&lt;/span&gt;ajjhimapaṇṇāsakassa &lt;span class="firstLetter"&gt;v&lt;/span&gt;agguddānaṃ&lt;/div&gt;&lt;div class="q" id="p_13S3_654"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;654&lt;/div&gt; &lt;div class="G"&gt;Upayo arahanto ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;khajjanī therasavhayaṃ;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pupphavaggena paṇṇāsa,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;dutiyo tena vuccatīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="277038" title="Go to previous page"&gt;&amp;lt;&amp;lt; 1.2.5.9 Vāsijaṭasutta&lt;/a&gt;&lt;a href="javascript:void(0)" onclick="upP()" id="upL" name="274142" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272744" title="Go to next page"&gt;1.3 Uparipaṇṇāsaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
