<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.1"&gt;2.4.1 Lasuṇavagga&lt;/a&gt;&lt;/div&gt;&lt;div class="i"&gt;2.4.1.9 Dutiyauccārachaḍḍanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Lasuṇavagga&lt;/div&gt;&lt;div class=h&gt;Dutiyauccārachaḍḍanasikkhāpada&lt;/div&gt;&lt;div class="q" id="p_2V_2649"&gt; &lt;div class="divNumber"&gt;828.&lt;/div&gt; &lt;div class="p"&gt;&lt;span class="pN"&gt;2649&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa brāhmaṇassa bhikkhunupassayaṃ nissāya yavakhettaṃ hoti. Bhikkhuniyo uccārampi passāvampi saṅkārampi vighāsampi khette chaḍḍenti. Atha kho so brāhmaṇo ujjhāyati khiyyati vipāceti—  “kathañhi nāma bhikkhuniyo amhākaṃ yavakhettaṃ dūsessantī”ti. &lt;/div&gt;&lt;/div&gt;&lt;div class="q" id="p_2V_2650"&gt; &lt;div class="p"&gt;&lt;span class="pN"&gt;2650&lt;/span&gt;Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti…pe…  “saccaṃ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2651"&gt; &lt;div class="divNumber"&gt;829.&lt;/div&gt; &lt;div class="p"&gt;&lt;span class="pN"&gt;2651&lt;/span&gt;&lt;span class="bold"&gt;“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyan”&lt;/span&gt;ti. (&lt;span class="italic"&gt;9&lt;/span&gt;:&lt;span class="bold"&gt;64&lt;/span&gt;) &lt;/div&gt;&lt;/div&gt;&lt;div class="q" id="p_2V_2652"&gt; &lt;div class="divNumber"&gt;830.&lt;/div&gt; &lt;div class="p"&gt;&lt;span class="pN"&gt;2652&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2653"&gt; &lt;div class="p"&gt;&lt;span class="pN"&gt;2653&lt;/span&gt;&lt;span class="bold"&gt;Uccāro&lt;/span&gt; nāma gūtho vuccati. &lt;span class="bold"&gt;Passāvo&lt;/span&gt; nāma muttaṃ vuccati. &lt;/div&gt;&lt;/div&gt;&lt;div class="q" id="p_2V_2654"&gt; &lt;div class="p"&gt;&lt;span class="pN"&gt;2654&lt;/span&gt;&lt;span class="bold"&gt;Saṅkāraṃ&lt;/span&gt; nāma kacavaraṃ vuccati. &lt;/div&gt;&lt;/div&gt;&lt;div class="q" id="p_2V_2655"&gt; &lt;div class="p"&gt;&lt;span class="pN"&gt;2655&lt;/span&gt;&lt;span class="bold"&gt;Vighāsaṃ&lt;/span&gt; nāma calakāni vā aṭṭhikāni vā ucchiṭṭhodakaṃ vā. &lt;/div&gt;&lt;/div&gt;&lt;div class="q" id="p_2V_2656"&gt; &lt;div class="p"&gt;&lt;span class="pN"&gt;2656&lt;/span&gt;&lt;span class="bold"&gt;Haritaṃ&lt;/span&gt; nāma pubbaṇṇaṃ aparaṇṇaṃ yaṃ manussānaṃ upabhogaparibhogaṃ ropimaṃ. &lt;/div&gt;&lt;/div&gt;&lt;div class="q" id="p_2V_2657"&gt; &lt;div class="p"&gt;&lt;span class="pN"&gt;2657&lt;/span&gt;&lt;span class="bold"&gt;Chaḍḍeyyā&lt;/span&gt;ti sayaṃ chaḍḍeti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2658"&gt; &lt;div class="p"&gt;&lt;span class="pN"&gt;2658&lt;/span&gt;&lt;span class="bold"&gt;Chaḍḍāpeyyā&lt;/span&gt;ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2659"&gt; &lt;div class="divNumber"&gt;831.&lt;/div&gt; &lt;div class="p"&gt;&lt;span class="pN"&gt;2659&lt;/span&gt;Harite haritasaññā chaḍḍeti vā chaḍḍāpeti vā, āpatti pācittiyassa. Harite vematikā chaḍḍeti vā chaḍḍāpeti vā, āpatti pācittiyassa. Harite aharitasaññā chaḍḍeti vā chaḍḍāpeti vā, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2660"&gt; &lt;div class="p"&gt;&lt;span class="pN"&gt;2660&lt;/span&gt;Aharite haritasaññā, āpatti dukkaṭassa. Aharite vematikā, āpatti dukkaṭassa. Aharite aharitasaññā, anāpatti. &lt;/div&gt;&lt;/div&gt;&lt;div class="q" id="p_2V_2661"&gt; &lt;div class="divNumber"&gt;832.&lt;/div&gt; &lt;div class="p"&gt;&lt;span class="pN"&gt;2661&lt;/span&gt;Anāpatti—  oloketvā chaḍḍeti, khettamariyāde chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2662"&gt;&lt;span class="pN"&gt;2662&lt;/span&gt;Navamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276644" title="Go to previous page"&gt;&amp;lt;&amp;lt; 2.4.1.8 Uccārachaḍḍanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273285" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276646" title="Go to next page"&gt;2.4.1.10 Naccagītasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
