<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.4"&gt;1.5.4 Bhojanavagga&lt;/a&gt;&lt;/div&gt;&lt;div class="i"&gt;1.5.4.9 Paṇītabhojanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Bhojanavagga&lt;/div&gt;&lt;div class=h&gt;Paṇītabhojanasikkhāpada&lt;/div&gt;&lt;div class="q" id="p_2V_824"&gt;&lt;div class="divNumber"&gt;257.&lt;/div&gt;&lt;div class="p"&gt;&lt;span class="pN"&gt;824&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.&lt;/div&gt;&lt;/div&gt;&lt;div class="q" id="p_2V_825"&gt;&lt;div class="p"&gt;&lt;span class="pN"&gt;825&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī”ti…pe…  “saccaṃ kira tumhe, bhikkhave, paṇītabhojanāni attano atthāya viññāpetvā bhuñjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_826"&gt;&lt;div class="p"&gt;&lt;span class="pN"&gt;826&lt;/span&gt;&lt;span class="bold"&gt;“Yāni kho pana tāni paṇītabhojanāni, seyyathidaṃ—  sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”&lt;/span&gt;ti.&lt;/div&gt;&lt;/div&gt;&lt;div class="q" id="p_2V_827"&gt;&lt;div class="p"&gt;&lt;span class="pN"&gt;827&lt;/span&gt;Evañcidaṃ bhagavatā bhikkhūnaṃ sikkhāpadaṃ paññattaṃ hoti.&lt;/div&gt;&lt;/div&gt;&lt;div class="q" id="p_2V_828"&gt;&lt;div class="divNumber"&gt;258.&lt;/div&gt;&lt;div class="p"&gt;&lt;span class="pN"&gt;828&lt;/span&gt;Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ—  “kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, paṇītabhojanāni attano atthāya viññāpetvā bhuñjāma, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṃ. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_829"&gt;&lt;div class="divNumber"&gt;259.&lt;/div&gt;&lt;div class="p"&gt;&lt;span class="pN"&gt;829&lt;/span&gt;&lt;span class="bold"&gt;“Yāni kho pana tāni paṇītabhojanāni, seyyathidaṃ—  sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”&lt;/span&gt;ti. (&lt;span class="italic"&gt;39&lt;/span&gt;:&lt;span class="bold"&gt;88&lt;/span&gt;)&lt;/div&gt;&lt;/div&gt;&lt;div class="q" id="p_2V_830"&gt;&lt;div class="divNumber"&gt;260.&lt;/div&gt;&lt;div class="p"&gt;&lt;span class="pN"&gt;830&lt;/span&gt;&lt;span class="bold"&gt;Yāni kho pana tāni paṇītabhojanānī&lt;/span&gt;ti &lt;span class="bold"&gt;sappi&lt;/span&gt; nāma gosappi vā ajikāsappi vā mahiṃsasappi vā, yesaṃ maṃsaṃ kappati tesaṃ sappi.&lt;/div&gt;&lt;/div&gt;&lt;div class="q" id="p_2V_831"&gt;&lt;div class="p"&gt;&lt;span class="pN"&gt;831&lt;/span&gt;&lt;span class="bold"&gt;Navanītaṃ&lt;/span&gt; nāma tesaññeva navanītaṃ.&lt;/div&gt;&lt;/div&gt;&lt;div class="q" id="p_2V_832"&gt;&lt;div class="p"&gt;&lt;span class="pN"&gt;832&lt;/span&gt;&lt;span class="bold"&gt;Telaṃ&lt;/span&gt; nāma tilatelaṃ sāsapatelaṃ madhukatelaṃ eraṇḍatelaṃ vasātelaṃ.&lt;/div&gt;&lt;/div&gt;&lt;div class="q" id="p_2V_833"&gt;&lt;div class="p"&gt;&lt;span class="pN"&gt;833&lt;/span&gt;&lt;span class="bold"&gt;Madhu&lt;/span&gt; nāma makkhikāmadhu.&lt;/div&gt;&lt;/div&gt;&lt;div class="q" id="p_2V_834"&gt;&lt;div class="p"&gt;&lt;span class="pN"&gt;834&lt;/span&gt;&lt;span class="bold"&gt;Phāṇitaṃ&lt;/span&gt; nāma ucchumhā nibbattaṃ.&lt;/div&gt;&lt;/div&gt;&lt;div class="q" id="p_2V_835"&gt;&lt;div class="p"&gt;&lt;span class="pN"&gt;835&lt;/span&gt;&lt;span class="bold"&gt;Maccho&lt;/span&gt; nāma udako vuccati.&lt;/div&gt;&lt;/div&gt;&lt;div class="q" id="p_2V_836"&gt;&lt;div class="p"&gt;&lt;span class="pN"&gt;836&lt;/span&gt;&lt;span class="bold"&gt;Maṃsaṃ&lt;/span&gt; nāma yesaṃ maṃsaṃ kappati, tesaṃ maṃsaṃ.&lt;/div&gt;&lt;/div&gt;&lt;div class="q" id="p_2V_837"&gt;&lt;div class="p"&gt;&lt;span class="pN"&gt;837&lt;/span&gt;&lt;span class="bold"&gt;Khīraṃ&lt;/span&gt; nāma gokhīraṃ vā ajikākhīraṃ vā mahiṃsakhīraṃ vā, yesaṃ maṃsaṃ kappati, tesaṃ khīraṃ.&lt;/div&gt;&lt;/div&gt;&lt;div class="q" id="p_2V_838"&gt;&lt;div class="p"&gt;&lt;span class="pN"&gt;838&lt;/span&gt;&lt;span class="bold"&gt;Dadhi&lt;/span&gt; nāma tesaññeva dadhi.&lt;/div&gt;&lt;/div&gt;&lt;div class="q" id="p_2V_839"&gt;&lt;div class="p"&gt;&lt;span class="pN"&gt;839&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_840"&gt;&lt;div class="p"&gt;&lt;span class="pN"&gt;840&lt;/span&gt;&lt;span class="bold"&gt;Evarūpāni paṇītabhojanānī&lt;/span&gt;ti tathārūpāni paṇītabhojanāni.&lt;/div&gt;&lt;/div&gt;&lt;div class="q" id="p_2V_841"&gt;&lt;div class="p"&gt;&lt;span class="pN"&gt;841&lt;/span&gt;&lt;span class="bold"&gt;Agilāno&lt;/span&gt; nāma yassa vinā paṇītabhojanāni phāsu hoti.&lt;/div&gt;&lt;/div&gt;&lt;div class="q" id="p_2V_842"&gt;&lt;div class="p"&gt;&lt;span class="pN"&gt;842&lt;/span&gt;&lt;span class="bold"&gt;Gilāno&lt;/span&gt; nāma yassa vinā paṇītabhojanāni na phāsu hoti.&lt;/div&gt;&lt;/div&gt;&lt;div class="q" id="p_2V_843"&gt;&lt;div class="p"&gt;&lt;span class="pN"&gt;843&lt;/span&gt;Agilāno attano atthāya viññāpeti, payoge dukkaṭaṃ. Paṭilābhena “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.&lt;/div&gt;&lt;/div&gt;&lt;div class="q" id="p_2V_844"&gt;&lt;div class="divNumber"&gt;261.&lt;/div&gt;&lt;div class="p"&gt;&lt;span class="pN"&gt;844&lt;/span&gt;Agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa. Agilāno vematiko paṇītabhojanāni attano atthāya viññāpetvā bhuñjati, āpatti pācittiyassa. Agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_845"&gt;&lt;div class="p"&gt;&lt;span class="pN"&gt;845&lt;/span&gt;Gilāno agilānasaññī, āpatti dukkaṭassa. Gilāno vematiko, āpatti dukkaṭassa. Gilāno gilānasaññī anāpatti.&lt;/div&gt;&lt;/div&gt;&lt;div class="q" id="p_2V_846"&gt;&lt;div class="divNumber"&gt;262.&lt;/div&gt;&lt;div class="p"&gt;&lt;span class="pN"&gt;846&lt;/span&gt;Anāpatti—  gilānassa, gilāno hutvā viññāpetvā agilāno bhuñjati, gilānassa sesakaṃ bhuñjati, ñātakānaṃ pavāritānaṃ aññassatthāya attano dhanena, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_847"&gt;&lt;span class="pN"&gt;847&lt;/span&gt;Paṇītabhojanasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276477" title="Go to previous page"&gt;&amp;lt;&amp;lt; 1.5.4.8 Sannidhikārakasikkhāpada&lt;/a&gt;&lt;a href="javascript:void(0)" onclick="upP()" id="upL" name="273233" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276479" title="Go to next page"&gt;1.5.4.10 Dantaponasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
