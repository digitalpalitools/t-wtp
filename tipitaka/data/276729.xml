<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.9"&gt;2.4.9 Chattupāhanavagga&lt;/a&gt;&lt;/div&gt;&lt;div class="i"&gt;2.4.9.12 Pañhāpucchanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Chattupāhanavagga&lt;/div&gt;&lt;div class=h&gt;Pañhāpucchanasikkhāpada&lt;/div&gt;&lt;div class="q" id="p_2V_3509"&gt; &lt;div class="divNumber"&gt;1219.&lt;/div&gt; &lt;div class="p"&gt;&lt;span class="pN"&gt;3509&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo anokāsakataṃ bhikkhuṃ pañhaṃ pucchanti. Bhikkhū ujjhāyanti khiyyanti vipācenti—  “kathañhi nāma bhikkhuniyo anokāsakataṃ bhikkhuṃ pañhaṃ pucchissantī”ti…pe…  “saccaṃ kira, bhikkhave, bhikkhuniyo anokāsakataṃ bhikkhuṃ pañhaṃ pucchantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo anokāsakataṃ bhikkhuṃ pañhaṃ pucchissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3510"&gt; &lt;div class="divNumber"&gt;1220.&lt;/div&gt; &lt;div class="p"&gt;&lt;span class="pN"&gt;3510&lt;/span&gt;&lt;span class="bold"&gt;“Yā pana bhikkhunī anokāsakataṃ bhikkhuṃ pañhaṃ puccheyya, pācittiyan”&lt;/span&gt;ti. (&lt;span class="italic"&gt;95&lt;/span&gt;:&lt;span class="bold"&gt;150&lt;/span&gt;) &lt;/div&gt;&lt;/div&gt;&lt;div class="q" id="p_2V_3511"&gt; &lt;div class="divNumber"&gt;1221.&lt;/div&gt; &lt;div class="p"&gt;&lt;span class="pN"&gt;3511&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3512"&gt; &lt;div class="p"&gt;&lt;span class="pN"&gt;3512&lt;/span&gt;&lt;span class="bold"&gt;Anokāsakatan&lt;/span&gt;ti anāpucchā. &lt;span class="bold"&gt;Bhikkhun&lt;/span&gt;ti upasampannaṃ. &lt;span class="bold"&gt;Pañhaṃ puccheyyā&lt;/span&gt;ti suttante okāsaṃ kārāpetvā vinayaṃ vā abhidhammaṃ vā pucchati, āpatti pācittiyassa. Vinaye okāsaṃ kārāpetvā suttantaṃ vā abhidhammaṃ vā pucchati, āpatti pācittiyassa. Abhidhamme okāsaṃ kārāpetvā suttantaṃ vā vinayaṃ vā pucchati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3513"&gt; &lt;div class="divNumber"&gt;1222.&lt;/div&gt; &lt;div class="p"&gt;&lt;span class="pN"&gt;3513&lt;/span&gt;Anāpucchite anāpucchitasaññā pañhaṃ pucchati, āpatti pācittiyassa. Anāpucchite vematikā pañhaṃ pucchati, āpatti pācittiyassa. Anāpucchite āpucchitasaññā pañhaṃ pucchati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3514"&gt; &lt;div class="p"&gt;&lt;span class="pN"&gt;3514&lt;/span&gt;Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. &lt;/div&gt;&lt;/div&gt;&lt;div class="q" id="p_2V_3515"&gt; &lt;div class="divNumber"&gt;1223.&lt;/div&gt; &lt;div class="p"&gt;&lt;span class="pN"&gt;3515&lt;/span&gt;Anāpatti—  okāsaṃ kārāpetvā pucchati, anodissa okāsaṃ kārāpetvā yattha katthaci pucchati, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3516"&gt;&lt;span class="pN"&gt;3516&lt;/span&gt;Dvādasamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276728" title="Go to previous page"&gt;&amp;lt;&amp;lt; 2.4.9.11 Anāpucchāsikkhāpada&lt;/a&gt;&lt;a href="javascript:void(0)" onclick="upP()" id="upL" name="273293" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276730" title="Go to next page"&gt;2.4.9.13 Asaṅkaccikasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
