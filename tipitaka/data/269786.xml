<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/6"&gt;6 Anumānapañha&lt;/a&gt; » &lt;a href="/tipitaka/28Mi/6/6.4"&gt;6.4 Anumānavagga&lt;/a&gt;&lt;/div&gt;&lt;div class="i"&gt;6.4.2 Dhutaṅgapañha&lt;/div&gt;&lt;div class=h&gt;Anumānapañha&lt;/div&gt;&lt;div class=h&gt;Anumānavagga&lt;/div&gt;&lt;div class=h&gt;Dhutaṅgapañha&lt;/div&gt;&lt;div class="q" id="p_28Mi_1477"&gt; &lt;div class="divNumber"&gt;211.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1477&lt;/div&gt; &lt;div class="G"&gt;“Passatāraññake bhikkhū,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;ajjhogāḷhe dhute guṇe;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Puna passati gihī rājā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;anāgāmiphale ṭhite.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_28Mi_1478"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1478&lt;/div&gt; &lt;div class="G"&gt;Ubhopi te viloketvā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;uppajji saṃsayo mahā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bujjheyya ce gihī dhamme,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;dhutaṅgaṃ nipphalaṃ siyā.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_28Mi_1479"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1479&lt;/div&gt; &lt;div class="G"&gt;Paravādivādamathanaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;nipuṇaṃ piṭakattaye;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Handa pucche kathiseṭṭhaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;so me kaṅkhaṃ vinessatī”ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_28Mi_1480"&gt; &lt;div class="p"&gt;&lt;span class="pN"&gt;1480&lt;/span&gt;Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṃ nāgasenaṃ abhivādetvā ekamantaṃ nisīdi, ekamantaṃ nisinno kho milindo rājā āyasmantaṃ nāgasenaṃ etadavoca—  “bhante nāgasena, atthi koci gihī agāriko kāmabhogī puttadārasambādhasayanaṃ ajjhāvasanto kāsikacandanaṃ paccanubhonto mālāgandhavilepanaṃ dhārayanto jātarūparajataṃ sādiyanto maṇimuttākañcanavicittamoḷibaddho yena santaṃ paramatthaṃ nibbānaṃ sacchikatan”ti? &lt;/div&gt;&lt;/div&gt;&lt;div class="q" id="p_28Mi_1481"&gt; &lt;div class="p"&gt;&lt;span class="pN"&gt;1481&lt;/span&gt;“Na, mahārāja, ekaññeva sataṃ na dve satāni na tīṇi cattāri pañca satāni na sahassaṃ na satasahassaṃ na koṭisataṃ na koṭisahassaṃ na koṭisatasahassaṃ, tiṭṭhatu, mahārāja, dasannaṃ vīsatiyā satassa sahassassa abhisamayo, katamena te pariyāyena anuyogaṃ dammī”ti. &lt;/div&gt;&lt;/div&gt;&lt;div class="q" id="p_28Mi_1482"&gt; &lt;div class="p"&gt;&lt;span class="pN"&gt;1482&lt;/span&gt;“Tvamevetaṃ brūhī”ti. “Tena hi te, mahārāja, kathayissāmi satena vā sahassena vā satasahassena vā koṭiyā vā koṭisatena vā koṭisahassena vā koṭisatasahassena vā, yā kāci navaṅge buddhavacane sallekhitācārappaṭipattidhutavaraṅgaguṇanissitā kathā, tā sabbā idha samosarissanti. Yathā, mahārāja, ninnunnatasamavisamathalāthaladesabhāge abhivuṭṭhaṃ udakaṃ, sabbaṃ taṃ tato vinigaḷitvā mahodadhiṃ sāgaraṃ samosarati; evameva kho, mahārāja, sampādake sati yā kāci navaṅge buddhavacane sallekhitācārappaṭipattidhutaṅgaguṇadharanissitā kathā, tā sabbā idha samosarissanti. &lt;/div&gt;&lt;/div&gt;&lt;div class="q" id="p_28Mi_1483"&gt; &lt;div class="p"&gt;&lt;span class="pN"&gt;1483&lt;/span&gt;Mayhampettha, mahārāja, paribyattatāya buddhiyā kāraṇaparidīpanaṃ samosarissati, teneso attho suvibhatto vicitto paripuṇṇo parisuddho samānīto bhavissati. Yathā, mahārāja, kusalo lekhācariyo anusiṭṭho lekhaṃ osārento attano byattatāya buddhiyā kāraṇaparidīpanena lekhaṃ paripūreti, evaṃ sā lekhā samattā paripuṇṇā anūnikā bhavissati. Evameva mayhampettha paribyattatāya buddhiyā kāraṇaparidīpanaṃ samosarissati, teneso attho suvibhatto vicitto paripuṇṇo parisuddho samānīto bhavissati. &lt;/div&gt;&lt;/div&gt;&lt;div class="q" id="p_28Mi_1484"&gt; &lt;div class="divNumber"&gt;212.&lt;/div&gt; &lt;div class="p"&gt;&lt;span class="pN"&gt;1484&lt;/span&gt;Nagare, mahārāja, sāvatthiyā pañcakoṭimattā ariyasāvakā bhagavato upāsakaupāsikāyo sattapaṇṇāsasahassāni tīṇi ca satasahassāni anāgāmiphale patiṭṭhitā, te sabbepi gihīyeva, na pabbajitā. Puna tattheva kaṇḍambamūle yamakapāṭihāriye vīsati pāṇakoṭiyo abhisamiṃsu, puna cūḷarāhulovāde, mahāmaṅgalasuttante, samacittapariyāye, parābhavasuttante, purābhedasuttante, kalahavivādasuttante, cūḷabyūhasuttante, mahābyūhasuttante, tuvaṭakasuttante, sāriputtasuttante gaṇanapathamatītānaṃ devatānaṃ dhammābhisamayo ahosi. &lt;/div&gt;&lt;/div&gt;&lt;div class="q" id="p_28Mi_1485"&gt; &lt;div class="p"&gt;&lt;span class="pN"&gt;1485&lt;/span&gt;Nagare rājagahe paññāsasahassāni tīṇi ca satasahassāni ariyasāvakā bhagavato upāsakaupāsikāyo, puna tattheva dhanapālahatthināgadamane navuti pāṇakoṭiyo, pārāyanasamāgame pāsāṇakacetiye cuddasa pāṇakoṭiyo, puna indasālaguhāyaṃ asīti devatākoṭiyo, puna bārāṇasiyaṃ isipatane migadāye paṭhame dhammadesane aṭṭhārasa brahmakoṭiyo aparimāṇā ca devatāyo, puna tāvatiṃsabhavane paṇḍukambalasilāyaṃ abhidhammadesanāya asīti devatākoṭiyo, devorohaṇe saṅkassanagaradvāre lokavivaraṇapāṭihāriye pasannānaṃ naramarūnaṃ tiṃsa koṭiyo abhisamiṃsu. &lt;/div&gt;&lt;/div&gt;&lt;div class="q" id="p_28Mi_1486"&gt; &lt;div class="p"&gt;&lt;span class="pN"&gt;1486&lt;/span&gt;Puna sakkesu kapilavatthusmiṃ nigrodhārāme buddhavaṃsadesanāya mahāsamayasuttantadesanāya ca gaṇanapathamatītānaṃ devatānaṃ dhammābhisamayo ahosi. Puna sumanamālākārasamāgame, garahadinnasamāgame, ānandaseṭṭhisamāgame, jambukājīvakasamāgame, maṇḍukadevaputtasamāgame, maṭṭhakuṇḍalidevaputtasamāgame, sulasānagarasobhinisamāgame, sirimānagarasobhinisamāgame, pesakāradhītusamāgame, cūḷasubhaddāsamāgame, sāketabrāhmaṇassa āḷāhanadassanasamāgame, sūnāparantakasamāgame, sakkapañhasamāgame, tirokuṭṭasamāgame, ratanasuttasamāgame paccekaṃ caturāsītiyā pāṇasahassānaṃ dhammābhisamayo ahosi, yāvatā, mahārāja, bhagavā loke aṭṭhāsi, tāva tīsu maṇḍalesu soḷasasu mahājanapadesu yattha yattha bhagavā vihāsi, tattha tattha yebhuyyena dve tayo cattāro pañca sataṃ sahassaṃ satasahassaṃ devā ca manussā ca santaṃ paramatthaṃ nibbānaṃ sacchikariṃsu. Ye te, mahārāja, devā gihīyeva, na te pabbajitā, etāni ceva, mahārāja, aññāni ca anekāni devatākoṭisatasahassāni gihī agārikā kāmabhogino santaṃ paramatthaṃ nibbānaṃ sacchikariṃsū”ti. &lt;/div&gt;&lt;/div&gt;&lt;div class="q" id="p_28Mi_1487"&gt; &lt;div class="divNumber"&gt;213.&lt;/div&gt; &lt;div class="p"&gt;&lt;span class="pN"&gt;1487&lt;/span&gt;“Yadi, bhante nāgasena, gihī agārikā kāmabhogino santaṃ paramatthaṃ nibbānaṃ sacchikaronti, atha imāni dhutaṅgāni kimatthaṃ sādhenti, tena kāraṇena dhutaṅgāni akiccakarāni honti. Yadi, bhante nāgasena, vinā mantosadhehi byādhayo vūpasamanti, kiṃ vamanavirecanādinā sarīradubbalakaraṇena? Yadi muṭṭhīhi paṭisattuniggaho bhavati, kiṃ asisattisaradhanukodaṇḍalaguḷamuggarehi? Yadi gaṇṭhikuṭilasusirakaṇṭalatāsākhā ālambitvā rukkhamabhirūhanaṃ bhavati, kiṃ dīghadaḷhanisseṇipariyesanena? Yadi thaṇḍilaseyyāya dhātusamatā bhavati, kiṃ sukhasamphassamahatimahāsirisayanapariyesanena? Yadi ekako sāsaṅkasappaṭibhayavisamakantārataraṇasamattho bhavati, kiṃ sannaddhasajjamahatimahāsatthapariyesanena? Yadi nadisaraṃ bāhunā tarituṃ samattho bhavati, kiṃ dhuvasetunāvāpariyesanena? Yadi sakasantakena ghāsacchādanaṃ kātuṃ pahoti, kiṃ parūpasevanapiyasamullāpapacchāpuredhāvanena? Yadi akhātataḷāke udakaṃ labhati, kiṃ udapānataḷākapokkharaṇikhaṇanena? Evameva kho, bhante nāgasena, yadi gihī agārikā kāmabhogino santaṃ paramatthaṃ nibbānaṃ sacchikaronti, kiṃ dhutaguṇavarasamādiyanenā”ti? &lt;/div&gt;&lt;/div&gt;&lt;div class="q" id="p_28Mi_1488"&gt; &lt;div class="divNumber"&gt;214.&lt;/div&gt; &lt;div class="p"&gt;&lt;span class="pN"&gt;1488&lt;/span&gt;“Aṭṭhavīsati kho panime, mahārāja, dhutaṅgaguṇā yathābhuccaguṇā, yehi guṇehi dhutaṅgāni sabbabuddhānaṃ pihayitāni patthitāni. Katame aṭṭhavīsati? Idha, mahārāja, dhutaṅgaṃ suddhājīvaṃ sukhaphalaṃ anavajjaṃ na paradukkhāpanaṃ abhayaṃ asampīḷanaṃ ekantavaḍḍhikaṃ aparihāniyaṃ amāyaṃ ārakkhā patthitadadaṃ sabbasattadamanaṃ saṃvarahitaṃ patirūpaṃ anissitaṃ vippamuttaṃ rāgakkhayaṃ dosakkhayaṃ mohakkhayaṃ mānappahānaṃ kuvitakkacchedanaṃ kaṅkhāvitaraṇaṃ kosajjaviddhaṃsanaṃ aratippahānaṃ khamanaṃ atulaṃ appamāṇaṃ sabbadukkhakkhayagamanaṃ, ime kho, mahārāja, aṭṭhavīsati dhutaṅgaguṇā yathābhuccaguṇā yehi guṇehi dhutaṅgāni sabbabuddhānaṃ pihayitāni patthitāni. &lt;/div&gt;&lt;/div&gt;&lt;div class="q" id="p_28Mi_1489"&gt; &lt;div class="p"&gt;&lt;span class="pN"&gt;1489&lt;/span&gt;Ye kho te, mahārāja, dhutaguṇe sammā upasevanti, te aṭṭhārasahi guṇehi samupetā bhavanti. Katamehi aṭṭhārasahi? Ācāro tesaṃ suvisuddho hoti, paṭipadā supūritā hoti, kāyikaṃ vācasikaṃ surakkhitaṃ hoti, manosamācāro suvisuddho hoti, vīriyaṃ supaggahitaṃ hoti, bhayaṃ vūpasammati, attānudiṭṭhibyapagatā hoti, āghāto uparato hoti, mettā upaṭṭhitā hoti, āhāro pariññāto hoti, sabbasattānaṃ garukato hoti, bhojane mattaññū hoti, jāgariyamanuyutto hoti, aniketo hoti, yattha phāsu tattha vihārī hoti, pāpajegucchī hoti, vivekārāmo hoti, satataṃ appamatto hoti, ye te, mahārāja, dhutaguṇe sammā upasevanti, te imehi aṭṭhārasahi guṇehi samupetā bhavanti. &lt;/div&gt;&lt;/div&gt;&lt;div class="q" id="p_28Mi_1490"&gt; &lt;div class="divNumber"&gt;215.&lt;/div&gt; &lt;div class="p"&gt;&lt;span class="pN"&gt;1490&lt;/span&gt;Dasa ime, mahārāja, puggalā dhutaguṇārahā. Katame dasa? Saddho hoti hirimā dhitimā akuho atthavasī alolo sikkhākāmo daḷhasamādāno anujjhānabahulo mettāvihārī, ime kho, mahārāja, dasa puggalā dhutaguṇārahā. &lt;/div&gt;&lt;/div&gt;&lt;div class="q" id="p_28Mi_1491"&gt; &lt;div class="p"&gt;&lt;span class="pN"&gt;1491&lt;/span&gt;Ye te, mahārāja, gihī agārikā kāmabhogino santaṃ paramatthaṃ nibbānaṃ sacchikaronti, sabbe te purimāsu jātīsu terasasu dhutaguṇesu katūpāsanā katabhūmikammā, te tattha cārañca paṭipattiñca sodhayitvā ajjetarahi gihīyeva santā santaṃ paramatthaṃ nibbānaṃ sacchikaronti. &lt;/div&gt;&lt;/div&gt;&lt;div class="q" id="p_28Mi_1492"&gt; &lt;div class="p"&gt;&lt;span class="pN"&gt;1492&lt;/span&gt;Yathā, mahārāja, kusalo issāso antevāsike paṭhamaṃ tāva upāsanasālāyaṃ cāpabhedacāpāropanaggahaṇamuṭṭhippaṭipīḷanaaṅgulivināmanapādaṭhapanasaraggahaṇasannahanaākaḍḍhanasandhāraṇalakkhaniyamanakhipane tiṇapurisakachakaṇatiṇapalālamattikāpuñjaphalakalakkhavedhe anusikkhāpetvā rañño santike upāsanaṃ ārādhayitvā ājaññarathagajaturaṅgadhanadhaññahiraññasuvaṇṇadāsidāsabhariyagāmavaraṃ labhati; evameva kho, mahārāja, ye te gihī agārikā kāmabhogino santaṃ paramatthaṃ nibbānaṃ sacchikaronti, te sabbe purimāsu jātīsu terasasu dhutaguṇesu katūpāsanā katabhūmikammā, te tattheva cārañca paṭipattiñca sodhayitvā ajjetarahi gihīyeva santā santaṃ paramatthaṃ nibbānaṃ sacchikaronti. Na, mahārāja, dhutaguṇesu pubbāsevanaṃ vinā ekissāyeva jātiyā arahattaṃ sacchikiriyā hoti, uttamena pana vīriyena uttamāya paṭipattiyā tathārūpena ācariyena kalyāṇamittena arahattaṃ sacchikiriyā hoti. &lt;/div&gt;&lt;/div&gt;&lt;div class="q" id="p_28Mi_1493"&gt; &lt;div class="p"&gt;&lt;span class="pN"&gt;1493&lt;/span&gt;Yathā vā pana, mahārāja, bhisakko sallakatto ācariyaṃ dhanena vā vattappaṭipattiyā vā ārādhetvā satthaggahaṇachedanalekhanavedhanasalluddharaṇavaṇadhovanasosanabhesajjānulimpanavamanavirecanānuvāsanakiriyamanusikkhitvā vijjāsu katasikkho katūpāsano katahattho āture upasaṅkamati tikicchāya; evameva kho, mahārāja, ye te gihī agārikā kāmabhogino santaṃ paramatthaṃ nibbānaṃ sacchikaronti, te sabbe purimāsu jātīsu terasasu dhutaguṇesu katūpāsanā katabhūmikammā, te tattheva cārañca paṭipattiñca sodhayitvā ajjetarahi gihīyeva santā santaṃ paramatthaṃ nibbānaṃ sacchikaronti, na, mahārāja, dhutaguṇehi avisuddhānaṃ dhammābhisamayo hoti. &lt;/div&gt;&lt;/div&gt;&lt;div class="q" id="p_28Mi_1494"&gt; &lt;div class="p"&gt;&lt;span class="pN"&gt;1494&lt;/span&gt;Yathā, mahārāja, udakassa asecanena bījānaṃ avirūhanaṃ hoti; evameva kho, mahārāja, dhutaguṇehi avisuddhānaṃ dhammābhisamayo na hoti. &lt;/div&gt;&lt;/div&gt;&lt;div class="q" id="p_28Mi_1495"&gt; &lt;div class="p"&gt;&lt;span class="pN"&gt;1495&lt;/span&gt;Yathā vā pana, mahārāja, akatakusalānaṃ akatakalyāṇānaṃ sugatigamanaṃ na hoti; evameva kho, mahārāja, dhutaguṇehi avisuddhānaṃ dhammābhisamayo na hoti. &lt;/div&gt;&lt;/div&gt;&lt;div class="q" id="p_28Mi_1496"&gt; &lt;div class="divNumber"&gt;216.&lt;/div&gt; &lt;div class="p"&gt;&lt;span class="pN"&gt;1496&lt;/span&gt;Pathavisamaṃ, mahārāja, dhutaguṇaṃ visuddhikāmānaṃ patiṭṭhānaṭṭhena. &lt;/div&gt;&lt;/div&gt;&lt;div class="q" id="p_28Mi_1497"&gt; &lt;div class="p"&gt;&lt;span class="pN"&gt;1497&lt;/span&gt;Āposamaṃ, mahārāja, dhutaguṇaṃ visuddhikāmānaṃ sabbakilesamaladhovanaṭṭhena. &lt;/div&gt;&lt;/div&gt;&lt;div class="q" id="p_28Mi_1498"&gt; &lt;div class="p"&gt;&lt;span class="pN"&gt;1498&lt;/span&gt;Tejosamaṃ, mahārāja, dhutaguṇaṃ visuddhikāmānaṃ sabbakilesavanajjhāpanaṭṭhena. &lt;/div&gt;&lt;/div&gt;&lt;div class="q" id="p_28Mi_1499"&gt; &lt;div class="p"&gt;&lt;span class="pN"&gt;1499&lt;/span&gt;Vāyosamaṃ, mahārāja, dhutaguṇaṃ visuddhikāmānaṃ sabbakilesamalarajopavāhanaṭṭhena. &lt;/div&gt;&lt;/div&gt;&lt;div class="q" id="p_28Mi_1500"&gt; &lt;div class="p"&gt;&lt;span class="pN"&gt;1500&lt;/span&gt;Agadasamaṃ, mahārāja, dhutaguṇaṃ visuddhikāmānaṃ sabbakilesabyādhivūpasamanaṭṭhena. &lt;/div&gt;&lt;/div&gt;&lt;div class="q" id="p_28Mi_1501"&gt; &lt;div class="p"&gt;&lt;span class="pN"&gt;1501&lt;/span&gt;Amatasamaṃ, mahārāja, dhutaguṇaṃ visuddhikāmānaṃ sabbakilesavisanāsanaṭṭhena. &lt;/div&gt;&lt;/div&gt;&lt;div class="q" id="p_28Mi_1502"&gt; &lt;div class="p"&gt;&lt;span class="pN"&gt;1502&lt;/span&gt;Khettasamaṃ, mahārāja, dhutaguṇaṃ visuddhikāmānaṃ sabbasāmaññaguṇasassavirūhanaṭṭhena. &lt;/div&gt;&lt;/div&gt;&lt;div class="q" id="p_28Mi_1503"&gt; &lt;div class="p"&gt;&lt;span class="pN"&gt;1503&lt;/span&gt;Manoharasamaṃ, mahārāja, dhutaguṇaṃ visuddhikāmānaṃ patthiticchitasabbasampattivaradadaṭṭhena. &lt;/div&gt;&lt;/div&gt;&lt;div class="q" id="p_28Mi_1504"&gt; &lt;div class="p"&gt;&lt;span class="pN"&gt;1504&lt;/span&gt;Nāvāsamaṃ, mahārāja, dhutaguṇaṃ visuddhikāmānaṃ saṃsāramahaṇṇavapāragamanaṭṭhena. &lt;/div&gt;&lt;/div&gt;&lt;div class="q" id="p_28Mi_1505"&gt; &lt;div class="p"&gt;&lt;span class="pN"&gt;1505&lt;/span&gt;Bhīruttāṇasamaṃ, mahārāja, dhutaguṇaṃ visuddhikāmānaṃ jarāmaraṇabhītānaṃ assāsakaraṇaṭṭhena. &lt;/div&gt;&lt;/div&gt;&lt;div class="q" id="p_28Mi_1506"&gt; &lt;div class="p"&gt;&lt;span class="pN"&gt;1506&lt;/span&gt;Mātusamaṃ, mahārāja, dhutaguṇaṃ visuddhikāmānaṃ kilesadukkhappaṭipīḷitānaṃ anuggāhakaṭṭhena. &lt;/div&gt;&lt;/div&gt;&lt;div class="q" id="p_28Mi_1507"&gt; &lt;div class="p"&gt;&lt;span class="pN"&gt;1507&lt;/span&gt;Pitusamaṃ, mahārāja, dhutaguṇaṃ visuddhikāmānaṃ kusalavaḍḍhikāmānaṃ sabbasāmaññaguṇajanakaṭṭhena. &lt;/div&gt;&lt;/div&gt;&lt;div class="q" id="p_28Mi_1508"&gt; &lt;div class="p"&gt;&lt;span class="pN"&gt;1508&lt;/span&gt;Mittasamaṃ, mahārāja, dhutaguṇaṃ visuddhikāmānaṃ sabbasāmaññaguṇapariyesanaavisaṃvādakaṭṭhena. &lt;/div&gt;&lt;/div&gt;&lt;div class="q" id="p_28Mi_1509"&gt; &lt;div class="p"&gt;&lt;span class="pN"&gt;1509&lt;/span&gt;Padumasamaṃ, mahārāja, dhutaguṇaṃ visuddhikāmānaṃ sabbakilesamalehi anupalittaṭṭhena. &lt;/div&gt;&lt;/div&gt;&lt;div class="q" id="p_28Mi_1510"&gt; &lt;div class="p"&gt;&lt;span class="pN"&gt;1510&lt;/span&gt;Catujjātiyavaragandhasamaṃ, mahārāja, dhutaguṇaṃ visuddhikāmānaṃ kilesaduggandhapaṭivinodanaṭṭhena. &lt;/div&gt;&lt;/div&gt;&lt;div class="q" id="p_28Mi_1511"&gt; &lt;div class="p"&gt;&lt;span class="pN"&gt;1511&lt;/span&gt;Girirājavarasamaṃ, mahārāja, dhutaguṇaṃ visuddhikāmānaṃ aṭṭhalokadhammavātehi akampiyaṭṭhena. &lt;/div&gt;&lt;/div&gt;&lt;div class="q" id="p_28Mi_1512"&gt; &lt;div class="p"&gt;&lt;span class="pN"&gt;1512&lt;/span&gt;Ākāsasamaṃ, mahārāja, dhutaguṇaṃ visuddhikāmānaṃ sabbattha gahaṇāpagatauruvisaṭavitthatamahantaṭṭhena. &lt;/div&gt;&lt;/div&gt;&lt;div class="q" id="p_28Mi_1513"&gt; &lt;div class="p"&gt;&lt;span class="pN"&gt;1513&lt;/span&gt;Nadīsamaṃ, mahārāja, dhutaguṇaṃ visuddhikāmānaṃ kilesamalapavāhanaṭṭhena. &lt;/div&gt;&lt;/div&gt;&lt;div class="q" id="p_28Mi_1514"&gt; &lt;div class="p"&gt;&lt;span class="pN"&gt;1514&lt;/span&gt;Sudesakasamaṃ, mahārāja, dhutaguṇaṃ visuddhikāmānaṃ jātikantārakilesavanagahananittharaṇaṭṭhena. &lt;/div&gt;&lt;/div&gt;&lt;div class="q" id="p_28Mi_1515"&gt; &lt;div class="p"&gt;&lt;span class="pN"&gt;1515&lt;/span&gt;Mahāsatthavāhasamaṃ, mahārāja, dhutaguṇaṃ visuddhikāmānaṃ sabbabhayasuññakhemaabhayavarapavaranibbānanagarasampāpanaṭṭhena. &lt;/div&gt;&lt;/div&gt;&lt;div class="q" id="p_28Mi_1516"&gt; &lt;div class="p"&gt;&lt;span class="pN"&gt;1516&lt;/span&gt;Sumajjitavimalādāsasamaṃ, mahārāja, dhutaguṇaṃ visuddhikāmānaṃ saṅkhārānaṃ sabhāvadassanaṭṭhena. &lt;/div&gt;&lt;/div&gt;&lt;div class="q" id="p_28Mi_1517"&gt; &lt;div class="p"&gt;&lt;span class="pN"&gt;1517&lt;/span&gt;Phalakasamaṃ, mahārāja, dhutaguṇaṃ visuddhikāmānaṃ kilesalaguḷasarasattipaṭibāhanaṭṭhena. &lt;/div&gt;&lt;/div&gt;&lt;div class="q" id="p_28Mi_1518"&gt; &lt;div class="p"&gt;&lt;span class="pN"&gt;1518&lt;/span&gt;Chattasamaṃ, mahārāja, dhutaguṇaṃ visuddhikāmānaṃ kilesavassatividhaggisantāpātapapaṭibāhanaṭṭhena. &lt;/div&gt;&lt;/div&gt;&lt;div class="q" id="p_28Mi_1519"&gt; &lt;div class="p"&gt;&lt;span class="pN"&gt;1519&lt;/span&gt;Candasamaṃ, mahārāja, dhutaguṇaṃ visuddhikāmānaṃ pihayitapatthitaṭṭhena. &lt;/div&gt;&lt;/div&gt;&lt;div class="q" id="p_28Mi_1520"&gt; &lt;div class="p"&gt;&lt;span class="pN"&gt;1520&lt;/span&gt;Sūriyasamaṃ, mahārāja, dhutaguṇaṃ visuddhikāmānaṃ mohatamatimiranāsanaṭṭhena. &lt;/div&gt;&lt;/div&gt;&lt;div class="q" id="p_28Mi_1521"&gt; &lt;div class="p"&gt;&lt;span class="pN"&gt;1521&lt;/span&gt;Sāgarasamaṃ, mahārāja, dhutaguṇaṃ visuddhikāmānaṃ anekavidhasāmaññaguṇavararatanuṭṭhānaṭṭhena, aparimitaasaṅkhyeyyaappameyyaṭṭhena ca. &lt;/div&gt;&lt;/div&gt;&lt;div class="q" id="p_28Mi_1522"&gt; &lt;div class="p"&gt;&lt;span class="pN"&gt;1522&lt;/span&gt;Evaṃ kho, mahārāja, dhutaguṇaṃ visuddhikāmānaṃ bahūpakāraṃ sabbadarathapariḷāhanudaṃ aratinudaṃ bhayanudaṃ bhavanudaṃ khīlanudaṃ malanudaṃ sokanudaṃ dukkhanudaṃ rāganudaṃ dosanudaṃ mohanudaṃ mānanudaṃ diṭṭhinudaṃ sabbākusaladhammanudaṃ yasāvahaṃ hitāvahaṃ sukhāvahaṃ phāsukaraṃ pītikaraṃ yogakkhemakaraṃ anavajjaṃ iṭṭhasukhavipākaṃ guṇarāsiguṇapuñjaaparimitaasaṅkhyeyyaappameyyaguṇaṃ varaṃ pavaraṃ aggaṃ. &lt;/div&gt;&lt;/div&gt;&lt;div class="q" id="p_28Mi_1523"&gt; &lt;div class="divNumber"&gt;217.&lt;/div&gt; &lt;div class="p"&gt;&lt;span class="pN"&gt;1523&lt;/span&gt;Yathā, mahārāja, manussā upatthambhavasena bhojanaṃ upasevanti, hitavasena bhesajjaṃ upasevanti, upakāravasena mittaṃ upasevanti, tāraṇavasena nāvaṃ upasevanti, sugandhavasena mālāgandhaṃ upasevanti, abhayavasena bhīruttāṇaṃ upasevanti, patiṭṭhāvasena pathaviṃ upasevanti, sippavasena ācariyaṃ upasevanti, yasavasena rājānaṃ upasevanti, kāmadadavasena maṇiratanaṃ upasevanti; evameva kho, mahārāja, sabbasāmaññaguṇadadavasena ariyā dhutaguṇaṃ upasevanti. &lt;/div&gt;&lt;/div&gt;&lt;div class="q" id="p_28Mi_1524"&gt; &lt;div class="p"&gt;&lt;span class="pN"&gt;1524&lt;/span&gt;Yathā vā pana, mahārāja, udakaṃ bījavirūhanāya, aggi jhāpanāya, āhāro balāharaṇāya, latā bandhanāya, satthaṃ chedanāya, pānīyaṃ pipāsāvinayanāya, nidhi assāsakaraṇāya, nāvā tīrasampāpanāya, bhesajjaṃ byādhivūpasamanāya, yānaṃ sukhagamanāya, bhīruttāṇaṃ bhayavinodanāya, rājā ārakkhatthāya, phalakaṃ daṇḍaleḍḍulaguḷasarasattipaṭibāhanāya, ācariyo anusāsanāya, mātā posanāya, ādāso olokanāya, alaṅkāro sobhanāya, vatthaṃ paṭicchādanāya, nisseṇī ārohanāya, tulā visamavikkhepanāya, mantaṃ parijappanāya, āvudhaṃ tajjanīyapaṭibāhanāya, padīpo andhakāravidhamanāya, vāto pariḷāhanibbāpanāya, sippaṃ vuttinipphādanāya, agadaṃ jīvitarakkhaṇāya, ākaro ratanuppādanāya, ratanaṃ alaṅkarāya, āṇā anatikkamanāya, issariyaṃ vasavattanāya; evameva kho, mahārāja, dhutaguṇaṃ sāmaññabījavirūhanāya, kilesamalajhāpanāya, iddhibalāharaṇāya, satisaṃvaranibandhanāya, vimativicikicchāsamucchedanāya, taṇhāpipāsāvinayanāya, abhisamayaassāsakaraṇāya, caturoghanittharaṇāya, kilesabyādhivūpasamāya, nibbānasukhappaṭilābhāya, jātijarābyādhimaraṇasokaparidevadukkhadomanassupāyāsabhayavinodanāya, sāmaññaguṇaparirakkhaṇāya, aratikuvitakkapaṭibāhanāya, sakalasāmaññatthānusāsanāya, sabbasāmaññaguṇaposanāya, samathavipassanāmaggaphalanibbānadassanāya, sakalalokathutathomitamahatimahāsobhanakaraṇāya, sabbāpāyapidahanāya, sāmaññatthaselasikharamuddhani abhirūhanāya, vaṅkakuṭilavisamacittavikkhepanāya, sevitabbāsevitabbadhamme sādhusajjhāyakaraṇāya, sabbakilesapaṭisattutajjanāya, avijjandhakāravidhamanāya, tividhaggisantāpapariḷāhanibbāpanāya, saṇhasukhumasantasamāpattinipphādanāya, sakalasāmaññaguṇaparirakkhaṇāya, bojjhaṅgavararatanuppādanāya, yogijanālaṅkaraṇāya, anavajjanipuṇasukhumasantisukhamanatikkamanāya, sakalasāmaññaariyadhammavasavattanāya. Iti, mahārāja, imesaṃ guṇānaṃ adhigamāya yadidaṃ ekamekaṃ dhutaguṇaṃ, evaṃ, mahārāja, atuliyaṃ dhutaguṇaṃ appameyyaṃ asamaṃ appaṭisamaṃ appaṭibhāgaṃ appaṭiseṭṭhaṃ uttaraṃ seṭṭhaṃ visiṭṭhaṃ adhikaṃ āyataṃ puthulaṃ visaṭaṃ vitthataṃ garukaṃ bhāriyaṃ mahantaṃ. &lt;/div&gt;&lt;/div&gt;&lt;div class="q" id="p_28Mi_1525"&gt; &lt;div class="divNumber"&gt;218.&lt;/div&gt; &lt;div class="p"&gt;&lt;span class="pN"&gt;1525&lt;/span&gt;Yo kho, mahārāja, puggalo pāpiccho icchāpakato kuhako luddho odariko lābhakāmo yasakāmo kittikāmo ayutto appatto ananucchaviko anaraho appatirūpo dhutaṅgaṃ samādiyati, so diguṇaṃ daṇḍamāpajjati, sabbaguṇaghātamāpajjati, diṭṭhadhammikaṃ hīḷanaṃ khīḷanaṃ garahanaṃ uppaṇḍanaṃ khipanaṃ asambhogaṃ nissāraṇaṃ nicchubhanaṃ pavāhanaṃ pabbājanaṃ paṭilabhati, samparāyepi satayojanike avīcimahāniraye uṇhakaṭhitatattasantattaaccijālāmālake anekavassakoṭisatasahassāni uddhamadho tiriyaṃ pheṇuddehakaṃ samparivattakaṃ paccati, tato muccitvā kisapharusakāḷaṅgapaccaṅgo sūnuddhumātasusiruttamaṅgo chāto pipāsito visamabhīmarūpavaṇṇo bhaggakaṇṇasoto ummīlitanimīlitanettanayano arugattapakkagatto pulavākiṇṇasabbakāyo vātamukhe jalamāno viya aggikkhandho anto jalamāno pajjalamāno atāṇo asaraṇo āruṇṇaruṇṇakāruññaravaṃ paridevamāno nijjhāmataṇhiko samaṇamahāpeto hutvā āhiṇḍamāno mahiyā aṭṭassaraṃ karoti. &lt;/div&gt;&lt;/div&gt;&lt;div class="q" id="p_28Mi_1526"&gt; &lt;div class="p"&gt;&lt;span class="pN"&gt;1526&lt;/span&gt;Yathā, mahārāja, koci ayutto appatto ananucchaviko anaraho appatirūpo hīno kujātiko khattiyābhisekena abhisiñcati, so labhati hatthacchedaṃ pādacchedaṃ hatthapādacchedaṃ kaṇṇacchedaṃ nāsacchedaṃ kaṇṇanāsacchedaṃ bilaṅgathālikaṃ saṅkhamuṇḍikaṃ rāhumukhaṃ jotimālikaṃ hatthapajjotikaṃ erakavattikaṃ cīrakavāsikaṃ eṇeyyakaṃ baḷisamaṃsikaṃ kahāpaṇakaṃ khārāpatacchikaṃ palighaparivattikaṃ palālapīṭhakaṃ tattena telena osiñcanaṃ sunakhehi khādāpanaṃ jīvasūlāropanaṃ asinā sīsacchedaṃ anekavihitampi kammakāraṇaṃ anubhavati. Kiṃ kāraṇā? Ayutto appatto ananucchaviko anaraho appatirūpo hīno kujātiko mahante issariye ṭhāne attānaṃ ṭhapesi, velaṃ ghātesi. Evameva kho, mahārāja, yo koci puggalo pāpiccho…pe…  mahiyā aṭṭassaraṃ karoti. &lt;/div&gt;&lt;/div&gt;&lt;div class="q" id="p_28Mi_1527"&gt; &lt;div class="divNumber"&gt;219.&lt;/div&gt; &lt;div class="p"&gt;&lt;span class="pN"&gt;1527&lt;/span&gt;Yo pana, mahārāja, puggalo yutto patto anucchaviko araho patirūpo appiccho santuṭṭho pavivitto asaṃsaṭṭho āraddhavīriyo pahitatto asaṭho amāyo anodariko alābhakāmo ayasakāmo akittikāmo saddho saddhāpabbajito jarāmaraṇā muccitukāmo ‘sāsanaṃ paggaṇhissāmī’ti dhutaṅgaṃ samādiyati, so diguṇaṃ pūjaṃ arahati devānañca piyo hoti manāpo pihayito patthito, jātisumanamallikādīnaṃ viya pupphaṃ nahātānulittassa, jighacchitassa viya paṇītabhojanaṃ, pipāsitassa viya sītalavimalasurabhipānīyaṃ, visagatassa viya osadhavaraṃ, sīghagamanakāmassa viya ājaññarathavaruttamaṃ, atthakāmassa viya manoharamaṇiratanaṃ, abhisiñcitukāmassa viya paṇḍaravimalasetacchattaṃ, dhammakāmassa viya arahattaphalādhigamamanuttaraṃ. Tassa cattāro satipaṭṭhānā bhāvanāpāripūriṃ gacchanti, cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo bhāvanāpāripūriṃ gacchati, samathavipassanā adhigacchati, adhigamappaṭipatti pariṇamati, cattāri sāmaññaphalāni catasso paṭisambhidā tisso vijjā chaḷabhiññā kevalo ca samaṇadhammo sabbe tassādheyyā honti, vimuttipaṇḍaravimalasetacchattena abhisiñcati. &lt;/div&gt;&lt;/div&gt;&lt;div class="q" id="p_28Mi_1528"&gt; &lt;div class="p"&gt;&lt;span class="pN"&gt;1528&lt;/span&gt;Yathā, mahārāja, rañño khattiyassa abhijātakulakulīnassa khattiyābhisekena abhisittassa paricaranti saraṭṭhanegamajānapadabhaṭabalā aṭṭhattiṃsā ca rājaparisā naṭanaccakā mukhamaṅgalikā sotthivācakā samaṇabrāhmaṇasabbapāsaṇḍagaṇā abhigacchanti, yaṃ kiñci pathaviyā paṭṭanaratanākaranagarasuṅkaṭṭhānaverajjakachejjabhejjajanamanusāsanaṃ sabbattha sāmiko bhavati; evameva kho, mahārāja, yo koci puggalo yutto patto…pe…  vimuttipaṇḍaravimalasetacchattena abhisiñcati. &lt;/div&gt;&lt;/div&gt;&lt;div class="q" id="p_28Mi_1529"&gt; &lt;div class="divNumber"&gt;220.&lt;/div&gt; &lt;div class="p"&gt;&lt;span class="pN"&gt;1529&lt;/span&gt;Terasimāni, mahārāja, dhutaṅgāni, yehi suddhikato nibbānamahāsamuddaṃ pavisitvā bahuvidhaṃ dhammakīḷamabhikīḷati, rūpārūpaaṭṭhasamāpattiyo vaḷañjeti, iddhividhaṃ dibbasotadhātuṃ paracittavijānanaṃ pubbenivāsānussatiṃ dibbacakkhuṃ sabbāsavakkhayañca pāpuṇāti. Katame terasa? Paṃsukūlikaṅgaṃ tecīvarikaṅgaṃ piṇḍapātikaṅgaṃ sapadānacārikaṅgaṃ ekāsanikaṅgaṃ pattapiṇḍikaṅgaṃ khalupacchābhattikaṅgaṃ āraññikaṅgaṃ rukkhamūlikaṅgaṃ abbhokāsikaṅgaṃ sosānikaṅgaṃ yathāsanthatikaṅgaṃ nesajjikaṅgaṃ, imehi kho, mahārāja, terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi kevalaṃ sāmaññaṃ paṭilabhati, tassādheyyā honti kevalā santā sukhā samāpattiyo. &lt;/div&gt;&lt;/div&gt;&lt;div class="q" id="p_28Mi_1530"&gt; &lt;div class="p"&gt;&lt;span class="pN"&gt;1530&lt;/span&gt;Yathā, mahārāja, sadhano nāviko paṭṭane suṭṭhu katasuṅko mahāsamuddaṃ pavisitvā vaṅgaṃ takkolaṃ cīnaṃ sovīraṃ suraṭṭhaṃ alasandaṃ kolapaṭṭanaṃ suvaṇṇabhūmiṃ gacchati aññampi yaṃ kiñci nāvāsañcaraṇaṃ; evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi kevalaṃ sāmaññaṃ paṭilabhati, tassādheyyā honti kevalā santā sukhā samāpattiyo. &lt;/div&gt;&lt;/div&gt;&lt;div class="q" id="p_28Mi_1531"&gt; &lt;div class="p"&gt;&lt;span class="pN"&gt;1531&lt;/span&gt;Yathā, mahārāja, kassako paṭhamaṃ khettadosaṃ tiṇakaṭṭhapāsāṇaṃ apanetvā kasitvā vapitvā sammā udakaṃ pavesetvā rakkhitvā gopetvā lavanamaddanena bahudhaññako hoti, tassādheyyā bhavanti ye keci adhanā kapaṇā daliddā duggatajanā; evameva kho, mahārāja, imehi terasahi dhutaguṇehi pubbe āsevitehi…pe…  kevalā santā sukhā samāpattiyo. &lt;/div&gt;&lt;/div&gt;&lt;div class="q" id="p_28Mi_1532"&gt; &lt;div class="p"&gt;&lt;span class="pN"&gt;1532&lt;/span&gt;Yathā vā pana, mahārāja, khattiyo muddhāvasitto abhijātakulīno chejjabhejjajanamanusāsane issaro hoti vasavattī sāmiko icchākaraṇo, kevalā ca mahāpathavī tassādheyyā hoti; evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi jinasāsanavare issaro hoti vasavattī sāmiko icchākaraṇo, kevalā ca samaṇaguṇā tassādheyyā honti. &lt;/div&gt;&lt;/div&gt;&lt;div class="q" id="p_28Mi_1533"&gt; &lt;div class="divNumber"&gt;221.&lt;/div&gt; &lt;div class="p"&gt;&lt;span class="pN"&gt;1533&lt;/span&gt;Nanu, mahārāja, thero upaseno vaṅgantaputto sallekhadhutaguṇe paripūrakāritāya anādiyitvā sāvatthiyā saṃghassa katikaṃ sapariso naradammasārathiṃ paṭisallānagataṃ upasaṅkamitvā bhagavato pāde sirasā vanditvā ekamantaṃ nisīdi, bhagavā ca taṃ suvinītaṃ parisaṃ oloketvā haṭṭhatuṭṭho pamudito udaggo parisāya saddhiṃ sallāpaṃ sallapitvā asambhinnena brahmassarena etadavoca—  ‘pāsādikā kho pana tyāyaṃ, upasena, parisā, kathaṃ tvaṃ, upasena, parisaṃ vinesī’ti. Sopi sabbaññunā dasabalena devātidevena puṭṭho yathābhūtasabhāvaguṇavasena bhagavantaṃ etadavoca—  &lt;/div&gt;&lt;/div&gt;&lt;div class="q" id="p_28Mi_1534"&gt; &lt;div class="p"&gt;&lt;span class="pN"&gt;1534&lt;/span&gt;‘Yo koci maṃ, bhante, upasaṅkamitvā pabbajjaṃ vā nissayaṃ vā yācati, tamahaṃ evaṃ vadāmi &lt;span class="smallFont"&gt;“&lt;/span&gt;ahaṃ kho, āvuso, āraññiko piṇḍapātiko paṃsukūliko tecīvariko. Sace tvampi āraññiko bhavissasi piṇḍapātiko paṃsukūliko tecīvariko, evāhaṃ taṃ pabbājessāmi nissayaṃ dassāmī&lt;span class="smallFont"&gt;”&lt;/span&gt;ti, sace so me, bhante, paṭissuṇitvā nandati oramati, evāhaṃ taṃ pabbājemi nissayaṃ demi, sace na nandati na oramati, na taṃ pabbājemi, na nissayaṃ demi, evāhaṃ, bhante, parisaṃ vinemī’ti. Evaṃ kho, mahārāja, dhutaguṇavarasamādiṇṇo jinasāsanavare issaro hoti. Vasavattī sāmiko icchākaraṇo, tassādheyyā honti kevalā santā sukhā samāpattiyo. &lt;/div&gt;&lt;/div&gt;&lt;div class="q" id="p_28Mi_1535"&gt; &lt;div class="p"&gt;&lt;span class="pN"&gt;1535&lt;/span&gt;Yathā, mahārāja, padumaṃ abhivuddhaparisuddhaudiccajātippabhavaṃ siniddhaṃ mudu lobhanīyaṃ sugandhaṃ piyaṃ patthitaṃ pasatthaṃ jalakaddamamanupalittaṃ aṇupattakesarakaṇṇikābhimaṇḍitaṃ bhamaragaṇasevitaṃ sītalasalilasaṃvaddhaṃ; evameva kho, mahārāja, imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi ariyasāvako tiṃsaguṇavarehi samupeto hoti. &lt;/div&gt;&lt;/div&gt;&lt;div class="q" id="p_28Mi_1536"&gt; &lt;div class="divNumber"&gt;222.&lt;/div&gt; &lt;div class="p"&gt;&lt;span class="pN"&gt;1536&lt;/span&gt;Katamehi tiṃsaguṇavarehi? Siniddhamudumaddavamettacitto hoti, ghātitahatavihatakileso hoti, hatanihatamānadabbo hoti, acaladaḷhaniviṭṭhanibbematikasaddho hoti, paripuṇṇapīṇitapahaṭṭhalobhanīyasantasukhasamāpattilābhī hoti, sīlavarapavaraasamasucigandhaparibhāvito hoti, devamanussānaṃ piyo hoti manāpo, khīṇāsavaariyavarapuggalapatthito, devamanussānaṃ vanditapūjito, budhavibudhapaṇḍitajanānaṃ thutathavitathomitapasattho, idha vā huraṃ vā lokena anupalitto, appathokavajjepi bhayadassāvī, vipulavarasampattikāmānaṃ maggaphalavaratthasādhano, āyācitavipulapaṇītapaccayabhāgī, aniketasayano, jhānajjhositatappavaravihārī, vijaṭitakilesajālavatthu, bhinnabhaggasaṅkuṭitasañchinnagatinīvaraṇo, akuppadhammo, abhinītavāso, anavajjabhogī, gativimutto, uttiṇṇasabbavicikiccho, vimuttijjhositattho, diṭṭhadhammo, acaladaḷhabhīruttāṇamupagato, samucchinnānusayo, sabbāsavakkhayaṃ patto, santasukhasamāpattivihārabahulo, sabbasamaṇaguṇasamupeto, imehi tiṃsaguṇavarehi samupeto hoti. &lt;/div&gt;&lt;/div&gt;&lt;div class="q" id="p_28Mi_1537"&gt; &lt;div class="divNumber"&gt;223.&lt;/div&gt; &lt;div class="p"&gt;&lt;span class="pN"&gt;1537&lt;/span&gt;Nanu, mahārāja, thero sāriputto dasasahassilokadhātuyā aggapuriso ṭhapetvā dasabalaṃ lokācariyaṃ, sopi aparimitamasaṅkhyeyyakappe samācitakusalamūlo brāhmaṇakulakulīno manāpikaṃ kāmaratiṃ anekasatasaṅkhaṃ dhanavarañca ohāya jinasāsane pabbajitvā imehi terasahi dhutaguṇehi kāyavacīcittaṃ damayitvā ajjetarahi anantaguṇasamannāgato gotamassa bhagavato sāsanavare dhammacakkamanuppavattako jāto. Bhāsitampetaṃ, mahārāja, bhagavatā devātidevena ekaṅguttaranikāyavaralañchake—  &lt;/div&gt;&lt;/div&gt;&lt;div class="q" id="p_28Mi_1538"&gt; &lt;div class="p"&gt;&lt;span class="pN"&gt;1538&lt;/span&gt;‘Nāhaṃ, bhikkhave, aññaṃ ekapuggalampi samanupassāmi, yo evaṃ tathāgatena anuttaraṃ dhammacakkaṃ pavattitaṃ sammadeva anuppavatteti, yathayidaṃ, bhikkhave, sāriputto, sāriputto, bhikkhave, tathāgatena anuttaraṃ dhammacakkaṃ pavattitaṃ sammadeva anuppavattetī’”ti. &lt;/div&gt;&lt;/div&gt;&lt;div class="q" id="p_28Mi_1539"&gt; &lt;div class="p"&gt;&lt;span class="pN"&gt;1539&lt;/span&gt;“Sādhu, bhante nāgasena, yaṃ kiñci navaṅgaṃ buddhavacanaṃ, yā ca lokuttarā kiriyā, yā ca loke adhigamavipulavarasampattiyo, sabbaṃ taṃ terasasu dhutaguṇesu samodhānopagatan”ti. &lt;/div&gt;&lt;/div&gt;&lt;div class="CENTER" id="p_28Mi_1540"&gt;&lt;span class="pN"&gt;1540&lt;/span&gt;Dhutaṅgapañho dutiyo.&lt;/div&gt;&lt;div class="ENDH3" id="p_28Mi_1541"&gt;&lt;span class="pN"&gt;1541&lt;/span&gt;Anumānavaggo catuttho.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269785" title="Go to previous page"&gt;&amp;lt;&amp;lt; 6.4.1 Anumānapañha&lt;/a&gt;&lt;a href="javascript:void(0)" onclick="upP()" id="upL" name="267882" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266418" title="Go to next page"&gt;7 Opammakathāpañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
