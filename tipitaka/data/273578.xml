<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/8D"&gt;8D Pāthikavaggapāḷi&lt;/a&gt; » &lt;a href="/tipitaka/8D/3"&gt;3 Cakkavattisutta&lt;/a&gt; » &lt;a href="/tipitaka/8D/3/3.2"&gt;3.2 Daḷhanemicakkavattirājā&lt;/a&gt;&lt;/div&gt;&lt;div class="i"&gt;3.2.1 Cakkavattiariyavatta&lt;/div&gt;&lt;div class=h&gt;Cakkavattisutta&lt;/div&gt;&lt;div class=h&gt;Daḷhanemicakkavattirājā&lt;/div&gt;&lt;div class=h&gt;Cakkavattiariyavatta&lt;/div&gt;&lt;div class="q" id="p_8D_190"&gt; &lt;div class="divNumber"&gt;84.&lt;/div&gt; &lt;div class="p"&gt;&lt;span class="pN"&gt;190&lt;/span&gt;‘Katamaṃ pana taṃ, deva, ariyaṃ cakkavattivattan’ti? ‘Tena hi tvaṃ, tāta, dhammaṃyeva nissāya dhammaṃ sakkaronto dhammaṃ garuṃ karonto dhammaṃ mānento dhammaṃ pūjento dhammaṃ apacāyamāno dhammaddhajo dhammaketu dhammādhipateyyo dhammikaṃ rakkhāvaraṇaguttiṃ saṃvidahassu antojanasmiṃ balakāyasmiṃ khattiyesu anuyantesu brāhmaṇagahapatikesu negamajānapadesu samaṇabrāhmaṇesu migapakkhīsu. Mā ca te, tāta, vijite adhammakāro pavattittha. Ye ca te, tāta, vijite adhanā assu, tesañca dhanamanuppadeyyāsi. Ye ca te, tāta, vijite samaṇabrāhmaṇā madappamādā paṭiviratā khantisoracce niviṭṭhā ekamattānaṃ damenti, ekamattānaṃ samenti, ekamattānaṃ parinibbāpenti, te kālena kālaṃ upasaṅkamitvā paripuccheyyāsi pariggaṇheyyāsi—  &lt;span class="smallFont"&gt;“&lt;/span&gt;kiṃ, bhante, kusalaṃ, kiṃ akusalaṃ, kiṃ sāvajjaṃ, kiṃ anavajjaṃ, kiṃ sevitabbaṃ, kiṃ na sevitabbaṃ, kiṃ me karīyamānaṃ dīgharattaṃ ahitāya dukkhāya assa, kiṃ vā pana me karīyamānaṃ dīgharattaṃ hitāya sukhāya assā&lt;span class="smallFont"&gt;”&lt;/span&gt;ti? Tesaṃ sutvā yaṃ akusalaṃ taṃ abhinivajjeyyāsi, yaṃ kusalaṃ taṃ samādāya vatteyyāsi. Idaṃ kho, tāta, taṃ ariyaṃ cakkavattivattan’ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272434" title="Go to previous page"&gt;&amp;lt;&amp;lt; 3.2 Daḷhanemicakkavattirājā&lt;/a&gt;&lt;a href="javascript:void(0)" onclick="upP()" id="upL" name="272434" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273579" title="Go to next page"&gt;3.2.2 Cakkaratanapātubhāva &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
