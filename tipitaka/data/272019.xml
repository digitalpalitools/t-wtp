<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/8"&gt;8 Cīvarakkhandhaka&lt;/a&gt;&lt;/div&gt;&lt;div class="i"&gt;8.14 Cīvararajanakathā&lt;/div&gt;&lt;div class=h&gt;Cīvarakkhandhaka&lt;/div&gt;&lt;div class=h&gt;Cīvararajanakathā&lt;/div&gt;&lt;div class="q" id="p_3V_1629"&gt; &lt;div class="divNumber"&gt;344.&lt;/div&gt; &lt;div class="p"&gt;&lt;span class="pN"&gt;1629&lt;/span&gt;Tena kho pana samayena bhikkhū chakaṇenapi paṇḍumattikāyapi cīvaraṃ rajanti. Cīvaraṃ dubbaṇṇaṃ hoti. Bhagavato etamatthaṃ ārocesuṃ. “Anujānāmi, bhikkhave, cha rajanāni—  mūlarajanaṃ, khandharajanaṃ, tacarajanaṃ, pattarajanaṃ, puppharajanaṃ, phalarajanan”ti. &lt;/div&gt;&lt;/div&gt;&lt;div class="q" id="p_3V_1630"&gt; &lt;div class="p"&gt;&lt;span class="pN"&gt;1630&lt;/span&gt;Tena kho pana samayena bhikkhū sītudakāya cīvaraṃ rajanti. Cīvaraṃ duggandhaṃ hoti. Bhagavato etamatthaṃ ārocesuṃ. “Anujānāmi, bhikkhave, rajanaṃ pacituṃ cullaṃ rajanakumbhin”ti. Rajanaṃ uttariyati. Bhagavato etamatthaṃ ārocesuṃ. “Anujānāmi, bhikkhave, uttarāḷumpaṃ bandhitun”ti. &lt;/div&gt;&lt;/div&gt;&lt;div class="q" id="p_3V_1631"&gt; &lt;div class="p"&gt;&lt;span class="pN"&gt;1631&lt;/span&gt;Tena kho pana samayena bhikkhū na jānanti rajanaṃ pakkaṃ vā apakkaṃ vā. Bhagavato etamatthaṃ ārocesuṃ. “Anujānāmi, bhikkhave, udake vā nakhapiṭṭhikāya vā thevakaṃ dātun”ti. &lt;/div&gt;&lt;/div&gt;&lt;div class="q" id="p_3V_1632"&gt; &lt;div class="p"&gt;&lt;span class="pN"&gt;1632&lt;/span&gt;Tena kho pana samayena bhikkhū rajanaṃ oropentā kumbhiṃ āviñchanti. Kumbhī bhijjati. Bhagavato etamatthaṃ ārocesuṃ. “Anujānāmi, bhikkhave, rajanuḷuṅkaṃ daṇḍakathālakan”ti. &lt;/div&gt;&lt;/div&gt;&lt;div class="q" id="p_3V_1633"&gt; &lt;div class="p"&gt;&lt;span class="pN"&gt;1633&lt;/span&gt;Tena kho pana samayena bhikkhūnaṃ rajanabhājanaṃ na saṃvijjati. Bhagavato etamatthaṃ ārocesuṃ. “Anujānāmi, bhikkhave, rajanakolambaṃ rajanaghaṭan”ti. &lt;/div&gt;&lt;/div&gt;&lt;div class="q" id="p_3V_1634"&gt; &lt;div class="p"&gt;&lt;span class="pN"&gt;1634&lt;/span&gt;Tena kho pana samayena bhikkhū pātiyāpi pattepi cīvaraṃ omaddanti. Cīvaraṃ paribhijjati. Bhagavato etamatthaṃ ārocesuṃ. “Anujānāmi, bhikkhave, rajanadoṇikan”ti. &lt;/div&gt;&lt;/div&gt;&lt;div class="q" id="p_3V_1635"&gt; &lt;div class="p"&gt;&lt;span class="pN"&gt;1635&lt;/span&gt;Tena kho pana samayena bhikkhū chamāya cīvaraṃ pattharanti. Cīvaraṃ paṃsukitaṃ hoti. Bhagavato etamatthaṃ ārocesuṃ. “Anujānāmi, bhikkhave, tiṇasanthārakan”ti. &lt;/div&gt;&lt;/div&gt;&lt;div class="q" id="p_3V_1636"&gt; &lt;div class="p"&gt;&lt;span class="pN"&gt;1636&lt;/span&gt;Tiṇasanthārako upacikāhi khajjati. Bhagavato etamatthaṃ ārocesuṃ. “Anujānāmi, bhikkhave, cīvaravaṃsaṃ cīvararajjun”ti. &lt;/div&gt;&lt;/div&gt;&lt;div class="q" id="p_3V_1637"&gt; &lt;div class="p"&gt;&lt;span class="pN"&gt;1637&lt;/span&gt;Majjhena laggenti. Rajanaṃ ubhato galati. Bhagavato etamatthaṃ ārocesuṃ. “Anujānāmi, bhikkhave, kaṇṇe bandhitun”ti. &lt;/div&gt;&lt;/div&gt;&lt;div class="q" id="p_3V_1638"&gt; &lt;div class="p"&gt;&lt;span class="pN"&gt;1638&lt;/span&gt;Kaṇṇo jīrati. Bhagavato etamatthaṃ ārocesuṃ. “Anujānāmi, bhikkhave, kaṇṇasuttakan”ti. &lt;/div&gt;&lt;/div&gt;&lt;div class="q" id="p_3V_1639"&gt; &lt;div class="p"&gt;&lt;span class="pN"&gt;1639&lt;/span&gt;Rajanaṃ ekato galati. Bhagavato etamatthaṃ ārocesuṃ. “Anujānāmi, bhikkhave, samparivattakaṃ samparivattakaṃ rajetuṃ, na ca acchinne theve pakkamitun”ti. &lt;/div&gt;&lt;/div&gt;&lt;div class="q" id="p_3V_1640"&gt; &lt;div class="p"&gt;&lt;span class="pN"&gt;1640&lt;/span&gt;Tena kho pana samayena cīvaraṃ patthinnaṃ hoti. Bhagavato etamatthaṃ ārocesuṃ. “Anujānāmi, bhikkhave, udake osāretun”ti. &lt;/div&gt;&lt;/div&gt;&lt;div class="q" id="p_3V_1641"&gt; &lt;div class="p"&gt;&lt;span class="pN"&gt;1641&lt;/span&gt;Tena kho pana samayena cīvaraṃ pharusaṃ hoti. Bhagavato etamatthaṃ ārocesuṃ. “Anujānāmi, bhikkhave, pāṇinā ākoṭetun”ti. &lt;/div&gt;&lt;/div&gt;&lt;div class="q" id="p_3V_1642"&gt; &lt;div class="p"&gt;&lt;span class="pN"&gt;1642&lt;/span&gt;Tena kho pana samayena bhikkhū acchinnakāni cīvarāni dhārenti dantakāsāvāni. Manussā ujjhāyanti khiyyanti vipācenti—  “seyyathāpi nāma gihī kāmabhogino”ti. Bhagavato etamatthaṃ ārocesuṃ. “Na, bhikkhave, acchinnakāni cīvarāni dhāretabbāni. Yo dhāreyya, āpatti dukkaṭassā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272018" title="Go to previous page"&gt;&amp;lt;&amp;lt; 8.13 Bhaṇḍāgārasammutiādikathā&lt;/a&gt;&lt;a href="javascript:void(0)" onclick="upP()" id="upL" name="271610" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272020" title="Go to next page"&gt;8.15 Chinnakacīvarānujānana &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
