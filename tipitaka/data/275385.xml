<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/15A3/1/1.3"&gt;1.3 Puggalavagga&lt;/a&gt;&lt;/div&gt;&lt;div class="i"&gt;1.3.2 Gilānasutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Puggalavagga&lt;/div&gt;&lt;div class=h&gt;Gilānasutta&lt;/div&gt;&lt;div class="q" id="p_15A3_106"&gt; &lt;div class="divNumber"&gt;22.&lt;/div&gt; &lt;div class="p"&gt;&lt;span class="pN"&gt;106&lt;/span&gt;“Tayome, bhikkhave, gilānā santo saṃvijjamānā lokasmiṃ. Katame tayo? Idha, bhikkhave, ekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṃ upaṭṭhākaṃ alabhanto vā patirūpaṃ upaṭṭhākaṃ neva vuṭṭhāti tamhā ābādhā. &lt;/div&gt;&lt;/div&gt;&lt;div class="q" id="p_15A3_107"&gt; &lt;div class="p"&gt;&lt;span class="pN"&gt;107&lt;/span&gt;Idha pana, bhikkhave, ekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṃ upaṭṭhākaṃ alabhanto vā patirūpaṃ upaṭṭhākaṃ vuṭṭhāti tamhā ābādhā. &lt;/div&gt;&lt;/div&gt;&lt;div class="q" id="p_15A3_108"&gt; &lt;div class="p"&gt;&lt;span class="pN"&gt;108&lt;/span&gt;Idha pana, bhikkhave, ekacco gilāno labhantova sappāyāni bhojanāni no alabhanto, labhantova sappāyāni bhesajjāni no alabhanto, labhantova patirūpaṃ upaṭṭhākaṃ no alabhanto vuṭṭhāti tamhā ābādhā. &lt;/div&gt;&lt;/div&gt;&lt;div class="q" id="p_15A3_109"&gt; &lt;div class="p"&gt;&lt;span class="pN"&gt;109&lt;/span&gt;Tatra, bhikkhave, yvāyaṃ gilāno labhantova sappāyāni bhojanāni no alabhanto, labhantova sappāyāni bhesajjāni no alabhanto, labhantova patirūpaṃ upaṭṭhākaṃ no alabhanto vuṭṭhāti tamhā ābādhā, imaṃ kho, bhikkhave, gilānaṃ paṭicca gilānabhattaṃ anuññātaṃ gilānabhesajjaṃ anuññātaṃ gilānupaṭṭhāko anuññāto. Imañca pana, bhikkhave, gilānaṃ paṭicca aññepi gilānā upaṭṭhātabbā. Ime kho, bhikkhave, tayo gilānā santo saṃvijjamānā lokasmiṃ. &lt;/div&gt;&lt;/div&gt;&lt;div class="q" id="p_15A3_110"&gt; &lt;div class="p"&gt;&lt;span class="pN"&gt;110&lt;/span&gt;Evamevaṃ kho, bhikkhave, tayome gilānūpamā puggalā santo saṃvijjamānā lokasmiṃ. Katame tayo? Idha, bhikkhave, ekacco puggalo labhanto vā tathāgataṃ dassanāya alabhanto vā tathāgataṃ dassanāya, labhanto vā tathāgatappaveditaṃ dhammavinayaṃ savanāya alabhanto vā tathāgatappaveditaṃ dhammavinayaṃ savanāya neva okkamati niyāmaṃ kusalesu dhammesu sammattaṃ. &lt;/div&gt;&lt;/div&gt;&lt;div class="q" id="p_15A3_111"&gt; &lt;div class="p"&gt;&lt;span class="pN"&gt;111&lt;/span&gt;Idha, pana, bhikkhave, ekacco puggalo labhanto vā tathāgataṃ dassanāya alabhanto vā tathāgataṃ dassanāya, labhanto vā tathāgatappaveditaṃ dhammavinayaṃ savanāya alabhanto vā tathāgatappaveditaṃ dhammavinayaṃ savanāya okkamati niyāmaṃ kusalesu dhammesu sammattaṃ. &lt;/div&gt;&lt;/div&gt;&lt;div class="q" id="p_15A3_112"&gt; &lt;div class="p"&gt;&lt;span class="pN"&gt;112&lt;/span&gt;Idha pana, bhikkhave, ekacco puggalo labhantova tathāgataṃ dassanāya no alabhanto, labhantova tathāgatappaveditaṃ dhammavinayaṃ savanāya no alabhanto okkamati niyāmaṃ kusalesu dhammesu sammattaṃ. &lt;/div&gt;&lt;/div&gt;&lt;div class="q" id="p_15A3_113"&gt; &lt;div class="p"&gt;&lt;span class="pN"&gt;113&lt;/span&gt;Tatra, bhikkhave, yvāyaṃ puggalo labhantova tathāgataṃ dassanāya no alabhanto, labhantova tathāgatappaveditaṃ dhammavinayaṃ savanāya no alabhanto okkamati niyāmaṃ kusalesu dhammesu sammattaṃ, imaṃ kho, bhikkhave, puggalaṃ paṭicca dhammadesanā anuññātā. Imañca pana, bhikkhave, puggalaṃ paṭicca aññesampi dhammo desetabbo. Ime kho, bhikkhave, tayo gilānūpamā puggalā santo saṃvijjamānā lokasmin”ti. &lt;/div&gt;&lt;/div&gt;&lt;div class="CENTER" id="p_15A3_114"&gt;&lt;span class="pN"&gt;114&lt;/span&gt;Dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275384" title="Go to previous page"&gt;&amp;lt;&amp;lt; 1.3.1 Samiddhasutta&lt;/a&gt;&lt;a href="javascript:void(0)" onclick="upP()" id="upL" name="273096" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275386" title="Go to next page"&gt;1.3.3 Saṅkhārasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
