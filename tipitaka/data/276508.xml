<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.7"&gt;1.5.7 Sappāṇakavagga&lt;/a&gt;&lt;/div&gt;&lt;div class="i"&gt;1.5.7.9 Ukkhittasambhogasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sappāṇakavagga&lt;/div&gt;&lt;div class=h&gt;Ukkhittasambhogasikkhāpada&lt;/div&gt;&lt;div class="q" id="p_2V_1265"&gt;&lt;div class="divNumber"&gt;423.&lt;/div&gt;&lt;div class="p"&gt;&lt;span class="pN"&gt;1265&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṃ tathāvādinā ariṭṭhena bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjantipi saṃvasantipi sahāpi seyyaṃ kappenti.&lt;/div&gt;&lt;/div&gt;&lt;div class="q" id="p_2V_1266"&gt;&lt;div class="p"&gt;&lt;span class="pN"&gt;1266&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṃ tathāvādinā ariṭṭhena bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjissantipi saṃvasissantipi sahāpi seyyaṃ kappessantī”ti…pe…  “saccaṃ kira tumhe, bhikkhave, jānaṃ tathāvādinā ariṭṭhena bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjathāpi saṃvasathāpi sahāpi seyyaṃ kappethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṃ tathāvādinā ariṭṭhena bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjissathāpi saṃvasissathāpi sahāpi seyyaṃ kappessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1267"&gt;&lt;div class="divNumber"&gt;424.&lt;/div&gt;&lt;div class="p"&gt;&lt;span class="pN"&gt;1267&lt;/span&gt;&lt;span class="bold"&gt;“Yo pana bhikkhu jānaṃ tathāvādinā bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjeyya vā saṃvaseyya vā saha vā seyyaṃ kappeyya, pācittiyan”&lt;/span&gt;ti. (&lt;span class="italic"&gt;69&lt;/span&gt;:&lt;span class="bold"&gt;118&lt;/span&gt;)&lt;/div&gt;&lt;/div&gt;&lt;div class="q" id="p_2V_1268"&gt;&lt;div class="divNumber"&gt;425.&lt;/div&gt;&lt;div class="p"&gt;&lt;span class="pN"&gt;1268&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1269"&gt;&lt;div class="p"&gt;&lt;span class="pN"&gt;1269&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti, aññe vā tassa ārocenti, so vā āroceti.&lt;/div&gt;&lt;/div&gt;&lt;div class="q" id="p_2V_1270"&gt;&lt;div class="p"&gt;&lt;span class="pN"&gt;1270&lt;/span&gt;&lt;span class="bold"&gt;Tathāvādinā&lt;/span&gt;ti—  “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti evaṃ vādinā.&lt;/div&gt;&lt;/div&gt;&lt;div class="q" id="p_2V_1271"&gt;&lt;div class="p"&gt;&lt;span class="pN"&gt;1271&lt;/span&gt;&lt;span class="bold"&gt;Akaṭānudhammo&lt;/span&gt; nāma ukkhitto anosārito.&lt;/div&gt;&lt;/div&gt;&lt;div class="q" id="p_2V_1272"&gt;&lt;div class="p"&gt;&lt;span class="pN"&gt;1272&lt;/span&gt;&lt;span class="bold"&gt;Taṃ diṭṭhiṃ appaṭinissaṭṭhena saddhin&lt;/span&gt;ti etaṃ diṭṭhiṃ appaṭinissaṭṭhena saddhiṃ.&lt;/div&gt;&lt;/div&gt;&lt;div class="q" id="p_2V_1273"&gt;&lt;div class="p"&gt;&lt;span class="pN"&gt;1273&lt;/span&gt;&lt;span class="bold"&gt;Sambhuñjeyya vā&lt;/span&gt;ti sambhogo nāma dve sambhogā—  āmisasambhogo ca dhammasambhogo ca. &lt;span class="bold"&gt;Āmisasambhogo&lt;/span&gt; nāma āmisaṃ deti vā paṭiggaṇhāti vā, āpatti pācittiyassa. &lt;span class="bold"&gt;Dhammasambhogo&lt;/span&gt; nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharakkharāya āpatti pācittiyassa.&lt;/div&gt;&lt;/div&gt;&lt;div class="q" id="p_2V_1274"&gt;&lt;div class="p"&gt;&lt;span class="pN"&gt;1274&lt;/span&gt;&lt;span class="bold"&gt;Saṃvaseyya vā&lt;/span&gt;ti ukkhittakena saddhiṃ uposathaṃ vā pavāraṇaṃ vā saṃghakammaṃ vā karoti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1275"&gt;&lt;div class="p"&gt;&lt;span class="pN"&gt;1275&lt;/span&gt;&lt;span class="bold"&gt;Saha vā seyyaṃ kappeyyā&lt;/span&gt;ti ekacchanne ukkhittake nipanne bhikkhu nipajjati, āpatti pācittiyassa. Bhikkhu nipanne ukkhittako nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1276"&gt;&lt;div class="divNumber"&gt;426.&lt;/div&gt;&lt;div class="p"&gt;&lt;span class="pN"&gt;1276&lt;/span&gt;Ukkhittake ukkhittakasaññī sambhuñjati vā saṃvasati vā saha vā seyyaṃ kappeti, āpatti pācittiyassa. Ukkhittake vematiko sambhuñjati vā saṃvasati vā saha vā seyyaṃ kappeti, āpatti dukkaṭassa. Ukkhittake anukkhittakasaññī sambhuñjati vā saṃvasati vā saha vā seyyaṃ kappeti, anāpatti. Anukkhittake ukkhittakasaññī, āpatti dukkaṭassa. Anukkhittake vematiko, āpatti dukkaṭassa. Anukkhittake anukkhittakasaññī, anāpatti.&lt;/div&gt;&lt;/div&gt;&lt;div class="q" id="p_2V_1277"&gt;&lt;div class="divNumber"&gt;427.&lt;/div&gt;&lt;div class="p"&gt;&lt;span class="pN"&gt;1277&lt;/span&gt;Anāpatti—  anukkhittoti jānāti, ukkhitto osāritoti jānāti, taṃ diṭṭhiṃ paṭinissaṭṭhoti jānāti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1278"&gt;&lt;span class="pN"&gt;1278&lt;/span&gt;Ukkhittasambhogasikkhāpadaṃ niṭṭhitaṃ navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276507" title="Go to previous page"&gt;&amp;lt;&amp;lt; 1.5.7.8 Ariṭṭhasikkhāpada&lt;/a&gt;&lt;a href="javascript:void(0)" onclick="upP()" id="upL" name="273236" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276509" title="Go to next page"&gt;1.5.7.10 Kaṇṭakasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
