<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A5"&gt;16A5 Pañcakanipātapāḷi&lt;/a&gt; » &lt;a href="/tipitaka/16A5/3"&gt;3 Tatiyapaṇṇāsaka&lt;/a&gt; » &lt;a href="/tipitaka/16A5/3/3.5"&gt;3.5 Tikaṇḍakīvagga&lt;/a&gt;&lt;/div&gt;&lt;div class="i"&gt;3.5.1 Avajānātisutta&lt;/div&gt;&lt;div class=h&gt;Tatiyapaṇṇāsaka&lt;/div&gt;&lt;div class=h&gt;Tikaṇḍakīvagga&lt;/div&gt;&lt;div class=h&gt;Avajānātisutta&lt;/div&gt;&lt;div class="q" id="p_16A5_816"&gt; &lt;div class="divNumber"&gt;141.&lt;/div&gt; &lt;div class="p"&gt;&lt;span class="pN"&gt;816&lt;/span&gt;“Pañcime, bhikkhave, puggalā santo saṃvijjamānā lokasmiṃ. Katame pañca? Datvā avajānāti, saṃvāsena avajānāti, ādheyyamukho hoti, lolo hoti, mando momūho hoti. &lt;/div&gt;&lt;/div&gt;&lt;div class="q" id="p_16A5_817"&gt; &lt;div class="p"&gt;&lt;span class="pN"&gt;817&lt;/span&gt;Kathañca, bhikkhave, puggalo datvā avajānāti? Idha, bhikkhave, puggalo puggalassa deti cīvarapiṇḍapātasenāsanagilānappaccayabhesajjaparikkhāraṃ. Tassa evaṃ hoti—  ‘ahaṃ demi; ayaṃ paṭiggaṇhātī’ti. Tamenaṃ datvā avajānāti. Evaṃ kho, bhikkhave, puggalo datvā avajānāti. &lt;/div&gt;&lt;/div&gt;&lt;div class="q" id="p_16A5_818"&gt; &lt;div class="p"&gt;&lt;span class="pN"&gt;818&lt;/span&gt;Kathañca, bhikkhave, puggalo saṃvāsena avajānāti? Idha, bhikkhave, puggalo puggalena saddhiṃ saṃvasati dve vā tīṇi vā vassāni. Tamenaṃ saṃvāsena avajānāti. Evaṃ kho, bhikkhave, puggalo saṃvāsena avajānāti. &lt;/div&gt;&lt;/div&gt;&lt;div class="q" id="p_16A5_819"&gt; &lt;div class="p"&gt;&lt;span class="pN"&gt;819&lt;/span&gt;Kathañca, bhikkhave, puggalo ādheyyamukho hoti? Idha, bhikkhave, ekacco puggalo parassa vaṇṇe vā avaṇṇe vā bhāsiyamāne taṃ khippaññeva adhimuccitā hoti. Evaṃ kho, bhikkhave, puggalo ādheyyamukho hoti. &lt;/div&gt;&lt;/div&gt;&lt;div class="q" id="p_16A5_820"&gt; &lt;div class="p"&gt;&lt;span class="pN"&gt;820&lt;/span&gt;Kathañca, bhikkhave, puggalo lolo hoti? Idha, bhikkhave, ekacco puggalo ittarasaddho hoti ittarabhattī ittarapemo ittarappasādo. Evaṃ kho, bhikkhave, puggalo lolo hoti. &lt;/div&gt;&lt;/div&gt;&lt;div class="q" id="p_16A5_821"&gt; &lt;div class="p"&gt;&lt;span class="pN"&gt;821&lt;/span&gt;Kathañca, bhikkhave, puggalo mando momūho hoti? Idha, bhikkhave, ekacco puggalo kusalākusale dhamme na jānāti, sāvajjānavajje dhamme na jānāti, hīnappaṇīte dhamme na jānāti, kaṇhasukkasappaṭibhāge dhamme na jānāti. Evaṃ kho, bhikkhave, puggalo mando momūho hoti. Ime kho, bhikkhave, pañca puggalā santo saṃvijjamānā lokasmin”ti. &lt;/div&gt;&lt;/div&gt;&lt;div class="CENTER" id="p_16A5_822"&gt;&lt;span class="pN"&gt;822&lt;/span&gt;Paṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273154" title="Go to previous page"&gt;&amp;lt;&amp;lt; 3.5 Tikaṇḍakīvagga&lt;/a&gt;&lt;a href="javascript:void(0)" onclick="upP()" id="upL" name="273154" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275942" title="Go to next page"&gt;3.5.2 Ārabhatisutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
