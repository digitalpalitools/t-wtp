<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/9M"&gt;9M Mūlapaṇṇāsapāḷi&lt;/a&gt; » &lt;a href="/tipitaka/9M/1"&gt;1 Mūlapariyāyavagga&lt;/a&gt; » &lt;a href="/tipitaka/9M/1/1.10"&gt;1.10 Mahāsatipaṭṭhānasutta&lt;/a&gt; » &lt;a href="/tipitaka/9M/1/1.10/1.10.4"&gt;1.10.4 Dhammānupassanā&lt;/a&gt;&lt;/div&gt;&lt;div class="i"&gt;1.10.4.3 Dhammānupassanāāyatanapabba&lt;/div&gt;&lt;div class=h&gt;Mūlapariyāyavagga&lt;/div&gt;&lt;div class=h&gt;Mahāsatipaṭṭhānasutta&lt;/div&gt;&lt;div class=h&gt;Dhammānupassanā&lt;/div&gt;&lt;div class=h&gt;Dhammānupassanāāyatanapabba&lt;/div&gt;&lt;div class="q" id="p_9M_375"&gt; &lt;div class="divNumber"&gt;117.&lt;/div&gt; &lt;div class="p"&gt;&lt;span class="pN"&gt;375&lt;/span&gt;Puna caparaṃ, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu. Kathañca pana, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu? &lt;/div&gt;&lt;/div&gt;&lt;div class="q" id="p_9M_376"&gt; &lt;div class="p"&gt;&lt;span class="pN"&gt;376&lt;/span&gt;Idha, bhikkhave, bhikkhu cakkhuñca pajānāti, rūpe ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (1) &lt;/div&gt;&lt;/div&gt;&lt;div class="q" id="p_9M_377"&gt; &lt;div class="p"&gt;&lt;span class="pN"&gt;377&lt;/span&gt;Sotañca pajānāti, sadde ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (2) &lt;/div&gt;&lt;/div&gt;&lt;div class="q" id="p_9M_378"&gt; &lt;div class="p"&gt;&lt;span class="pN"&gt;378&lt;/span&gt;Ghānañca pajānāti, gandhe ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (3) &lt;/div&gt;&lt;/div&gt;&lt;div class="q" id="p_9M_379"&gt; &lt;div class="p"&gt;&lt;span class="pN"&gt;379&lt;/span&gt;Jivhañca pajānāti, rase ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (4) &lt;/div&gt;&lt;/div&gt;&lt;div class="q" id="p_9M_380"&gt; &lt;div class="p"&gt;&lt;span class="pN"&gt;380&lt;/span&gt;Kāyañca pajānāti, phoṭṭhabbe ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (5) &lt;/div&gt;&lt;/div&gt;&lt;div class="q" id="p_9M_381"&gt; &lt;div class="p"&gt;&lt;span class="pN"&gt;381&lt;/span&gt;Manañca pajānāti, dhamme ca pajānāti, yañca tadubhayaṃ paṭicca uppajjati saṃyojanaṃ tañca pajānāti, yathā ca anuppannassa saṃyojanassa uppādo hoti tañca pajānāti, yathā ca uppannassa saṃyojanassa pahānaṃ hoti tañca pajānāti, yathā ca pahīnassa saṃyojanassa āyatiṃ anuppādo hoti tañca pajānāti. (6) &lt;/div&gt;&lt;/div&gt;&lt;div class="q" id="p_9M_382"&gt; &lt;div class="p"&gt;&lt;span class="pN"&gt;382&lt;/span&gt;Iti ajjhattaṃ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati; samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati. ‘Atthi dhammā’ti vā panassa sati paccupaṭṭhitā hoti. Yāvadeva ñāṇamattāya paṭissatimattāya anissito ca viharati na ca kiñci loke upādiyati. Evampi kho, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu. &lt;/div&gt;&lt;/div&gt;&lt;div class="CENTER" id="p_9M_383"&gt;&lt;span class="pN"&gt;383&lt;/span&gt;Āyatanapabbaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276932" title="Go to previous page"&gt;&amp;lt;&amp;lt; 1.10.4.2 Dhammānupassanākhandhapabba&lt;/a&gt;&lt;a href="javascript:void(0)" onclick="upP()" id="upL" name="273613" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276934" title="Go to next page"&gt;1.10.4.4 Dhammānupassanābojjhaṅgapabba &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
