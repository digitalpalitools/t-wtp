<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/6"&gt;6 Anumānapañha&lt;/a&gt; » &lt;a href="/tipitaka/28Mi/6/6.1"&gt;6.1 Buddhavagga&lt;/a&gt;&lt;/div&gt;&lt;div class="i"&gt;6.1.7 Abhisamayantarāyakarapañha&lt;/div&gt;&lt;div class=h&gt;Anumānapañha&lt;/div&gt;&lt;div class=h&gt;Buddhavagga&lt;/div&gt;&lt;div class=h&gt;Abhisamayantarāyakarapañha&lt;/div&gt;&lt;div class="q" id="p_28Mi_1127"&gt; &lt;div class="divNumber"&gt;177.&lt;/div&gt; &lt;div class="p"&gt;&lt;span class="pN"&gt;1127&lt;/span&gt;“Bhante nāgasena, idha yo koci gihī pārājikaṃ ajjhāpanno bhaveyya, so aparena samayena pabbājeyya, attanāpi so na jāneyya ‘gihipārājikaṃ ajjhāpannosmī’ti, napi tassa añño koci ācikkheyya ‘gihipārājikaṃ ajjhāpannosī’ti. So ca tathattāya paṭipajjeyya, api nu tassa dhammābhisamayo bhaveyyā”ti? “Na hi, mahārājā”ti. “Kena, bhante, kāraṇenā”ti? “Yo tassa hetu dhammābhisamayāya, so tassa samucchinno, tasmā dhammābhisamayo na bhavatī”ti. &lt;/div&gt;&lt;/div&gt;&lt;div class="q" id="p_28Mi_1128"&gt; &lt;div class="p"&gt;&lt;span class="pN"&gt;1128&lt;/span&gt;“Bhante nāgasena, tumhe bhaṇatha—  ‘jānantassa kukkuccaṃ hoti, kukkucce sati āvaraṇaṃ hoti, āvaṭe citte dhammābhisamayo na hotī’ti. Imassa pana ajānantassa akukkuccajātassa santacittassa viharato kena kāraṇena dhammābhisamayo na hoti, visamena visameneso pañho gacchati, cintetvā visajjethā”ti. &lt;/div&gt;&lt;/div&gt;&lt;div class="q" id="p_28Mi_1129"&gt; &lt;div class="p"&gt;&lt;span class="pN"&gt;1129&lt;/span&gt;“Ruhati, mahārāja, sukaṭṭhe sukalale maṇḍakhette sāradaṃ sukhasayitaṃ bījan”ti? “Āma, bhante”ti. “Api nu, mahārāja, taññeva bījaṃ ghanaselasilātale ruheyyā”ti? “Na hi, bhante”ti. “Kissa pana, mahārāja, taññeva bījaṃ kalale ruhati, kissa ghanasele na ruhatī”ti? “Natthi, bhante, tassa bījassa ruhanāya ghanasele hetu, ahetunā bījaṃ na ruhatī”ti. “Evameva kho, mahārāja, yena hetunā tassa dhammābhisamayo bhaveyya, so tassa hetu samucchinno, ahetunā dhammābhisamayo na hoti. &lt;/div&gt;&lt;/div&gt;&lt;div class="q" id="p_28Mi_1130"&gt; &lt;div class="p"&gt;&lt;span class="pN"&gt;1130&lt;/span&gt;Yathā vā pana, mahārāja, daṇḍaleḍḍulaguḷamuggarā pathaviyā ṭhānamupagacchanti, api nu, mahārāja, teyeva daṇḍaleḍḍulaguḷamuggarā gagane ṭhānamupagacchantī”ti? “Na hi, bhante”ti. “Kiṃ panettha, mahārāja, kāraṇaṃ, yena kāraṇena teyeva daṇḍaleḍḍulaguḷamuggarā pathaviyā ṭhānamupagacchanti, kena kāraṇena gagane na tiṭṭhantī”ti? “Natthi, bhante, tesaṃ daṇḍaleḍḍulaguḷamuggarānaṃ patiṭṭhānāya ākāse hetu, ahetunā na tiṭṭhantī”ti. “Evameva kho, mahārāja, tassa tena dosena abhisamayahetu samucchinno, hetusamugghāte ahetunā abhisamayo na hotīti. &lt;/div&gt;&lt;/div&gt;&lt;div class="q" id="p_28Mi_1131"&gt; &lt;div class="p"&gt;&lt;span class="pN"&gt;1131&lt;/span&gt;Yathā vā pana, mahārāja, thale aggi jalati, api nu kho, mahārāja, soyeva aggi udake jalatī”ti? “Na hi, bhante”ti. “Kiṃ panettha, mahārāja, kāraṇaṃ, yena kāraṇena soyeva aggi thale jalati, kena kāraṇena udake na jalatī”ti? “Natthi, bhante, aggissa jalanāya udake hetu, ahetunā na jalatī”ti. “Evameva kho, mahārāja, tassa tena dosena abhisamayahetu samucchinno, hetusamugghāte ahetunā dhammābhisamayo na hotī”ti. &lt;/div&gt;&lt;/div&gt;&lt;div class="q" id="p_28Mi_1132"&gt; &lt;div class="p"&gt;&lt;span class="pN"&gt;1132&lt;/span&gt;“Bhante nāgasena, punapetaṃ atthaṃ cintehi, na me tattha cittasaññatti bhavati, ajānantassa asati kukkucce āvaraṇaṃ hotīti, kāraṇena maṃ saññāpehī”ti. “Api nu, mahārāja, visaṃ halāhalaṃ ajānantena khāyitaṃ jīvitaṃ haratī”ti? “Āma, bhante”ti. “Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti. &lt;/div&gt;&lt;/div&gt;&lt;div class="q" id="p_28Mi_1133"&gt; &lt;div class="p"&gt;&lt;span class="pN"&gt;1133&lt;/span&gt;Api nu, mahārāja, aggi ajānitvā akkamantaṃ ḍahatī”ti? “Āma, bhante”ti. “Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti. &lt;/div&gt;&lt;/div&gt;&lt;div class="q" id="p_28Mi_1134"&gt; &lt;div class="p"&gt;&lt;span class="pN"&gt;1134&lt;/span&gt;Api nu, mahārāja, ajānantaṃ āsīviso ḍaṃsitvā jīvitaṃ haratī”ti? “Āma, bhante”ti. “Evameva kho, mahārāja, ajānantenapi kataṃ pāpaṃ abhisamayantarāyakaraṃ hoti. &lt;/div&gt;&lt;/div&gt;&lt;div class="q" id="p_28Mi_1135"&gt; &lt;div class="p"&gt;&lt;span class="pN"&gt;1135&lt;/span&gt;Nanu, mahārāja, kāliṅgarājā samaṇakolañño sattaratanaparikiṇṇo hatthiratanamabhiruyha kuladassanāya gacchanto ajānantopi nāsakkhi bodhimaṇḍassa uparito gantuṃ, idamettha, mahārāja, kāraṇaṃ, yena kāraṇena ajānantenapi kataṃ pāpaṃ abhisamayantarāyakaraṃ hotī”ti? “Jinabhāsitaṃ, bhante nāgasena, kāraṇaṃ na sakkā paṭikkosituṃ, esovetassa attho tathā sampaṭicchāmī”ti. &lt;/div&gt;&lt;/div&gt;&lt;div class="CENTER" id="p_28Mi_1136"&gt;&lt;span class="pN"&gt;1136&lt;/span&gt;Abhisamayantarāyakarapañho sattamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269759" title="Go to previous page"&gt;&amp;lt;&amp;lt; 6.1.6 Arahantavedanāvediyanapañha&lt;/a&gt;&lt;a href="javascript:void(0)" onclick="upP()" id="upL" name="267879" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269761" title="Go to next page"&gt;6.1.8 Dussīlapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
