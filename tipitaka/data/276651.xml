<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.2"&gt;2.4.2 Rattandhakāravagga&lt;/a&gt;&lt;/div&gt;&lt;div class="i"&gt;2.4.2.5 Anāpucchāpakkamanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Rattandhakāravagga&lt;/div&gt;&lt;div class=h&gt;Anāpucchāpakkamanasikkhāpada&lt;/div&gt;&lt;div class="q" id="p_2V_2721"&gt; &lt;div class="divNumber"&gt;854.&lt;/div&gt; &lt;div class="p"&gt;&lt;span class="pN"&gt;2721&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī aññatarassa kulassa kulūpikā hoti niccabhattikā. Atha kho sā bhikkhunī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā āsane nisīditvā sāmike anāpucchā pakkāmi. Tassa kulassa dāsī gharaṃ sammajjantī taṃ āsanaṃ bhājanantarikāya pakkhipi. Manussā taṃ āsanaṃ apassantā taṃ bhikkhuniṃ etadavocuṃ—  “kahaṃ taṃ, ayye, āsanan”ti? “Nāhaṃ taṃ, āvuso, āsanaṃ passāmī”ti. “Dethāyye, taṃ āsanan”ti paribhāsitvā niccabhattaṃ pacchindiṃsu. Atha kho te manussā gharaṃ sodhentā taṃ āsanaṃ bhājanantarikāya passitvā taṃ bhikkhuniṃ khamāpetvā niccabhattaṃ paṭṭhapesuṃ. &lt;/div&gt;&lt;/div&gt;&lt;div class="q" id="p_2V_2722"&gt; &lt;div class="p"&gt;&lt;span class="pN"&gt;2722&lt;/span&gt;Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissatī”ti…pe…  “saccaṃ kira, bhikkhave, bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2723"&gt; &lt;div class="divNumber"&gt;855.&lt;/div&gt; &lt;div class="p"&gt;&lt;span class="pN"&gt;2723&lt;/span&gt;&lt;span class="bold"&gt;“Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyan”&lt;/span&gt;ti. (&lt;span class="italic"&gt;15&lt;/span&gt;:&lt;span class="bold"&gt;70&lt;/span&gt;) &lt;/div&gt;&lt;/div&gt;&lt;div class="q" id="p_2V_2724"&gt; &lt;div class="divNumber"&gt;856.&lt;/div&gt; &lt;div class="p"&gt;&lt;span class="pN"&gt;2724&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2725"&gt; &lt;div class="p"&gt;&lt;span class="pN"&gt;2725&lt;/span&gt;&lt;span class="bold"&gt;Purebhattaṃ&lt;/span&gt; nāma aruṇuggamanaṃ upādāya yāva majjhanhikā. &lt;/div&gt;&lt;/div&gt;&lt;div class="q" id="p_2V_2726"&gt; &lt;div class="p"&gt;&lt;span class="pN"&gt;2726&lt;/span&gt;&lt;span class="bold"&gt;Kulaṃ&lt;/span&gt; nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ. &lt;span class="bold"&gt;Upasaṅkamitvā&lt;/span&gt;ti tattha gantvā. &lt;/div&gt;&lt;/div&gt;&lt;div class="q" id="p_2V_2727"&gt; &lt;div class="p"&gt;&lt;span class="pN"&gt;2727&lt;/span&gt;&lt;span class="bold"&gt;Āsanaṃ&lt;/span&gt; nāma pallaṅkassa okāso vuccati. &lt;span class="bold"&gt;Nisīditvā&lt;/span&gt;ti tasmiṃ nisīditvā. &lt;/div&gt;&lt;/div&gt;&lt;div class="q" id="p_2V_2728"&gt; &lt;div class="p"&gt;&lt;span class="pN"&gt;2728&lt;/span&gt;&lt;span class="bold"&gt;Sāmike anāpucchā pakkameyyā&lt;/span&gt;ti yo tasmiṃ kule manusso viññū taṃ anāpucchā anovassakaṃ atikkāmentiyā āpatti pācittiyassa. Ajjhokāse upacāraṃ atikkāmentiyā āpatti pācittiyassa. &lt;/div&gt;&lt;/div&gt;&lt;div class="q" id="p_2V_2729"&gt; &lt;div class="divNumber"&gt;857.&lt;/div&gt; &lt;div class="p"&gt;&lt;span class="pN"&gt;2729&lt;/span&gt;Anāpucchite anāpucchitasaññā pakkamati, āpatti pācittiyassa. Anāpucchite vematikā pakkamati, āpatti pācittiyassa. Anāpucchite āpucchitasaññā pakkamati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2730"&gt; &lt;div class="p"&gt;&lt;span class="pN"&gt;2730&lt;/span&gt;Pallaṅkassa anokāse āpatti dukkaṭassa. Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. &lt;/div&gt;&lt;/div&gt;&lt;div class="q" id="p_2V_2731"&gt; &lt;div class="divNumber"&gt;858.&lt;/div&gt; &lt;div class="p"&gt;&lt;span class="pN"&gt;2731&lt;/span&gt;Anāpatti—  āpucchā gacchati, asaṃhārime, gilānāya, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2732"&gt;&lt;span class="pN"&gt;2732&lt;/span&gt;Pañcamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276650" title="Go to previous page"&gt;&amp;lt;&amp;lt; 2.4.2.4 Dutiyikauyyojanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273286" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276652" title="Go to next page"&gt;2.4.2.6 Anāpucchāabhinisīdanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
