<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.2"&gt;2.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;2.2.1 Ussayavādikāsikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Ussayavādikāsikkhāpada&lt;/div&gt;&lt;div class="CENTER" id="p_2V_2203"&gt;&lt;span class="pN"&gt;2203&lt;/span&gt;Ime kho panāyyāyo sattarasa saṃghādisesā&lt;br /&gt; dhammā uddesaṃ āgacchanti.&lt;/div&gt;&lt;div class="q" id="p_2V_2204"&gt; &lt;div class="divNumber"&gt;678.&lt;/div&gt; &lt;div class="p"&gt;&lt;span class="pN"&gt;2204&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro upāsako bhikkhunisaṃghassa udositaṃ datvā kālaṅkato hoti. Tassa dve puttā honti—  eko assaddho appasanno, eko saddho pasanno. Te pettikaṃ sāpateyyaṃ vibhajiṃsu. Atha kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Evaṃ vutte, so saddho pasanno taṃ assaddhaṃ appasannaṃ etadavoca—  “māyyo, evaṃ avaca. Amhākaṃ pitunā bhikkhunisaṃghassa dinno”ti. Dutiyampi kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Atha kho so saddho pasanno taṃ assaddhaṃ appasannaṃ etadavoca—  “māyyo, evaṃ avaca. Amhākaṃ pitunā bhikkhunisaṃghassa dinno”ti. Tatiyampi kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Atha kho so saddho pasanno—  “sace mayhaṃ bhavissati, ahampi bhikkhunisaṃghassa dassāmī”ti—  taṃ assaddhaṃ appasannaṃ etadavoca—  “bhājemā”ti. Atha kho so udosito tehi bhājīyamāno tassa assaddhassa appasannassa pāpuṇāti. Atha kho so assaddho appasanno bhikkhuniyo upasaṅkamitvā etadavoca—  “nikkhamathāyye, amhākaṃ udosito”ti. &lt;/div&gt;&lt;/div&gt;&lt;div class="q" id="p_2V_2205"&gt; &lt;div class="p"&gt;&lt;span class="pN"&gt;2205&lt;/span&gt;Evaṃ vutte thullanandā bhikkhunī taṃ purisaṃ etadavoca—  “māyyo, evaṃ avaca, tumhākaṃ pitunā bhikkhunisaṃghassa dinno”ti. “Dinno na dinno”ti vohārike mahāmatte pucchiṃsu. Mahāmattā evamāhaṃsu—  “ko, ayye, jānāti bhikkhunisaṃghassa dinno”ti? Evaṃ vutte, thullanandā bhikkhunī te mahāmatte etadavoca—  “api nāyyā tumhehi diṭṭhaṃ vā sutaṃ vā sakkhiṃ ṭhapayitvā dānaṃ diyyamānan”ti? Atha kho te mahāmattā—  “saccaṃ kho ayyā āhā”ti taṃ udositaṃ bhikkhunisaṃghassa akaṃsu. Atha kho so puriso parājito ujjhāyati khiyyati vipāceti—  “assamaṇiyo imā muṇḍā bandhakiniyo. Kathañhi nāma amhākaṃ udositaṃ acchindāpessantī”ti. Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ daṇḍāpesuṃ. Atha kho so puriso daṇḍito bhikkhunupassayassa avidūre ājīvakaseyyaṃ kārāpetvā ājīvake uyyojesi—  “etā bhikkhuniyo accāvadathā”ti. &lt;/div&gt;&lt;/div&gt;&lt;div class="q" id="p_2V_2206"&gt; &lt;div class="p"&gt;&lt;span class="pN"&gt;2206&lt;/span&gt;Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ bandhāpesuṃ. Manussā ujjhāyanti khiyyanti vipācenti—  “paṭhamaṃ bhikkhuniyo udositaṃ acchindāpesuṃ, dutiyaṃ daṇḍāpesuṃ, tatiyaṃ bandhāpesuṃ. Idāni ghātāpessantī”ti. &lt;/div&gt;&lt;/div&gt;&lt;div class="q" id="p_2V_2207"&gt; &lt;div class="p"&gt;&lt;span class="pN"&gt;2207&lt;/span&gt;Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā ussayavādikā viharissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ…pe…  “saccaṃ kira, bhikkhave, thullanandā bhikkhunī ussayavādikā viharatī”ti. “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī ussayavādikā viharissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2208"&gt; &lt;div class="divNumber"&gt;679.&lt;/div&gt; &lt;div class="p"&gt;&lt;span class="pN"&gt;2208&lt;/span&gt;&lt;span class="bold"&gt;“Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayaṃ bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”&lt;/span&gt;ti. (&lt;span class="italic"&gt;1&lt;/span&gt;:&lt;span class="bold"&gt;9&lt;/span&gt;) &lt;/div&gt;&lt;/div&gt;&lt;div class="q" id="p_2V_2209"&gt; &lt;div class="divNumber"&gt;680.&lt;/div&gt; &lt;div class="p"&gt;&lt;span class="pN"&gt;2209&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2210"&gt; &lt;div class="p"&gt;&lt;span class="pN"&gt;2210&lt;/span&gt;&lt;span class="bold"&gt;Ussayavādikā&lt;/span&gt; nāma aḍḍakārikā vuccati. &lt;/div&gt;&lt;/div&gt;&lt;div class="q" id="p_2V_2211"&gt; &lt;div class="p"&gt;&lt;span class="pN"&gt;2211&lt;/span&gt;&lt;span class="bold"&gt;Gahapati&lt;/span&gt; nāma yo koci agāraṃ ajjhāvasati. &lt;/div&gt;&lt;/div&gt;&lt;div class="q" id="p_2V_2212"&gt; &lt;div class="p"&gt;&lt;span class="pN"&gt;2212&lt;/span&gt;&lt;span class="bold"&gt;Gahapatiputto&lt;/span&gt; nāma ye keci puttabhātaro. &lt;/div&gt;&lt;/div&gt;&lt;div class="q" id="p_2V_2213"&gt; &lt;div class="p"&gt;&lt;span class="pN"&gt;2213&lt;/span&gt;&lt;span class="bold"&gt;Dāso&lt;/span&gt; nāma antojāto dhanakkīto karamarānīto. &lt;/div&gt;&lt;/div&gt;&lt;div class="q" id="p_2V_2214"&gt; &lt;div class="p"&gt;&lt;span class="pN"&gt;2214&lt;/span&gt;&lt;span class="bold"&gt;Kammakāro&lt;/span&gt; nāma bhaṭako āhatako. &lt;/div&gt;&lt;/div&gt;&lt;div class="q" id="p_2V_2215"&gt; &lt;div class="p"&gt;&lt;span class="pN"&gt;2215&lt;/span&gt;&lt;span class="bold"&gt;Samaṇaparibbājako&lt;/span&gt; nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno. &lt;/div&gt;&lt;/div&gt;&lt;div class="q" id="p_2V_2216"&gt; &lt;div class="p"&gt;&lt;span class="pN"&gt;2216&lt;/span&gt;Aḍḍaṃ karissāmīti dutiyaṃ vā pariyesati gacchati vā, āpatti dukkaṭassa. Ekassa āroceti, āpatti dukkaṭassa. Dutiyassa āroceti, āpatti thullaccayassa. Aḍḍapariyosāne āpatti saṃghādisesassa. &lt;/div&gt;&lt;/div&gt;&lt;div class="q" id="p_2V_2217"&gt; &lt;div class="p"&gt;&lt;span class="pN"&gt;2217&lt;/span&gt;&lt;span class="bold"&gt;Paṭhamāpattikan&lt;/span&gt;ti saha vatthujjhācārā āpajjati asamanubhāsanāya. &lt;/div&gt;&lt;/div&gt;&lt;div class="q" id="p_2V_2218"&gt; &lt;div class="p"&gt;&lt;span class="pN"&gt;2218&lt;/span&gt;&lt;span class="bold"&gt;Nissāraṇīyan&lt;/span&gt;ti saṃghamhā nissārīyati. &lt;/div&gt;&lt;/div&gt;&lt;div class="q" id="p_2V_2219"&gt; &lt;div class="p"&gt;&lt;span class="pN"&gt;2219&lt;/span&gt;&lt;span class="bold"&gt;Saṃghādisesan&lt;/span&gt;ti saṃghova tassā āpattiyā mānattaṃ deti mūlāya paṭikassati abbheti, na sambahulā na ekā bhikkhunī. Tena vuccati “saṃghādiseso”ti. Tasseva āpattinikāyassa nāmakammaṃ adhivacanaṃ. Tenapi vuccati “saṃghādiseso”ti. &lt;/div&gt;&lt;/div&gt;&lt;div class="q" id="p_2V_2220"&gt; &lt;div class="divNumber"&gt;681.&lt;/div&gt; &lt;div class="p"&gt;&lt;span class="pN"&gt;2220&lt;/span&gt;Anāpatti—  manussehi ākaḍḍhīyamānā gacchati, ārakkhaṃ yācati, anodissa ācikkhati, ummattikāya…pe…  ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2221"&gt;&lt;span class="pN"&gt;2221&lt;/span&gt;Paṭhamasaṃghādisesasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271806" title="Go to previous page"&gt;&amp;lt;&amp;lt; 2.2 Saṃghādisesakaṇḍa&lt;/a&gt;&lt;a href="javascript:void(0)" onclick="upP()" id="upL" name="271806" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273266" title="Go to next page"&gt;2.2.2 Corīvuṭṭhāpikāsikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
