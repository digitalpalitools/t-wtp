<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/17A10"&gt;17A10 Dasakanipātapāḷi&lt;/a&gt; » &lt;a href="/tipitaka/17A10/2"&gt;2 Dutiyapaṇṇāsaka&lt;/a&gt; » &lt;a href="/tipitaka/17A10/2/2.5"&gt;2.5 Upālivagga&lt;/a&gt;&lt;/div&gt;&lt;div class="i"&gt;2.5.6 Kokanudasutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Upālivagga&lt;/div&gt;&lt;div class=h&gt;Kokanudasutta&lt;/div&gt;&lt;div class="q" id="p_17A10_848"&gt; &lt;div class="divNumber"&gt;96.&lt;/div&gt; &lt;div class="p"&gt;&lt;span class="pN"&gt;848&lt;/span&gt;Ekaṃ samayaṃ āyasmā ānando rājagahe viharati tapodārāme. Atha kho āyasmā ānando rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. Tapodāya gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Kokanudopi kho paribbājako rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. &lt;/div&gt;&lt;/div&gt;&lt;div class="q" id="p_17A10_849"&gt; &lt;div class="p"&gt;&lt;span class="pN"&gt;849&lt;/span&gt;Addasā kho kokanudo paribbājako āyasmantaṃ ānandaṃ dūratova āgacchantaṃ. Disvāna āyasmantaṃ ānandaṃ etadavoca—  “kvettha, āvuso”ti? “Ahamāvuso, bhikkhū”ti. &lt;/div&gt;&lt;/div&gt;&lt;div class="q" id="p_17A10_850"&gt; &lt;div class="p"&gt;&lt;span class="pN"&gt;850&lt;/span&gt;“Katamesaṃ, āvuso, bhikkhūnan”ti? “Samaṇānaṃ, āvuso, sakyaputtiyānan”ti. &lt;/div&gt;&lt;/div&gt;&lt;div class="q" id="p_17A10_851"&gt; &lt;div class="p"&gt;&lt;span class="pN"&gt;851&lt;/span&gt;“Puccheyyāma mayaṃ āyasmantaṃ kiñcideva desaṃ, sace āyasmā okāsaṃ karoti pañhassa veyyākaraṇāyā”ti. “Pucchāvuso, sutvā vedissāmā”ti. &lt;/div&gt;&lt;/div&gt;&lt;div class="q" id="p_17A10_852"&gt; &lt;div class="p"&gt;&lt;span class="pN"&gt;852&lt;/span&gt;“Kiṃ nu kho, bho, ‘sassato loko, idameva saccaṃ moghamaññan’ti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘sassato loko, idameva saccaṃ moghamaññan’”ti. &lt;/div&gt;&lt;/div&gt;&lt;div class="q" id="p_17A10_853"&gt; &lt;div class="p"&gt;&lt;span class="pN"&gt;853&lt;/span&gt;“Kiṃ pana, bho, ‘asassato loko, idameva saccaṃ moghamaññan’ti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘asassato loko, idameva saccaṃ moghamaññan’”ti. &lt;/div&gt;&lt;/div&gt;&lt;div class="q" id="p_17A10_854"&gt; &lt;div class="p"&gt;&lt;span class="pN"&gt;854&lt;/span&gt;“Kiṃ nu kho, bho, antavā loko…pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññanti—  evaṃdiṭṭhi bhavan”ti? “Na kho ahaṃ, āvuso, evaṃdiṭṭhi—  ‘neva hoti na na hoti tathāgato paraṃ maraṇā, idameva saccaṃ moghamaññan’”ti. &lt;/div&gt;&lt;/div&gt;&lt;div class="q" id="p_17A10_855"&gt; &lt;div class="p"&gt;&lt;span class="pN"&gt;855&lt;/span&gt;“Tena hi bhavaṃ na jānāti, na passatī”ti? “Na kho ahaṃ, āvuso, na jānāmi na passāmi. Jānāmahaṃ, āvuso, passāmī”ti. &lt;/div&gt;&lt;/div&gt;&lt;div class="q" id="p_17A10_856"&gt; &lt;div class="p"&gt;&lt;span class="pN"&gt;856&lt;/span&gt;“‘Kiṃ nu kho, bho, sassato loko, idameva saccaṃ moghamaññanti—  evaṃdiṭṭhi bhavan’ti, iti puṭṭho samāno—  ‘na kho ahaṃ, āvuso, evaṃdiṭṭhi—  sassato loko, idameva saccaṃ moghamaññan’ti vadesi. &lt;/div&gt;&lt;/div&gt;&lt;div class="q" id="p_17A10_857"&gt; &lt;div class="p"&gt;&lt;span class="pN"&gt;857&lt;/span&gt;‘Kiṃ pana, bho, asassato loko, idameva saccaṃ moghamaññanti—  evaṃdiṭṭhi bhavan’ti, iti puṭṭho samāno—  ‘na kho ahaṃ, āvuso, evaṃdiṭṭhi—  asassato loko, idameva saccaṃ moghamaññan’ti vadesi. &lt;/div&gt;&lt;/div&gt;&lt;div class="q" id="p_17A10_858"&gt; &lt;div class="p"&gt;&lt;span class="pN"&gt;858&lt;/span&gt;Kiṃ nu kho, bho, antavā loko…pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  neva hoti na na hoti tathāgato paraṃ maraṇā, idameva saccaṃ moghamaññanti—  evaṃdiṭṭhi bhavanti, iti puṭṭho samāno—  ‘na kho ahaṃ, āvuso, evaṃdiṭṭhi—  neva hoti na na hoti tathāgato paraṃ maraṇā, idameva saccaṃ moghamaññan’ti vadesi. &lt;/div&gt;&lt;/div&gt;&lt;div class="q" id="p_17A10_859"&gt; &lt;div class="p"&gt;&lt;span class="pN"&gt;859&lt;/span&gt;‘Tena hi bhavaṃ na jānāti na passatī’ti, iti puṭṭho samāno—  ‘na kho ahaṃ, āvuso, na jānāmi na passāmi. Jānāmahaṃ, āvuso, passāmī’ti vadesi. Yathā kathaṃ panāvuso, imassa bhāsitassa attho daṭṭhabbo”ti? &lt;/div&gt;&lt;/div&gt;&lt;div class="q" id="p_17A10_860"&gt; &lt;div class="p"&gt;&lt;span class="pN"&gt;860&lt;/span&gt;“‘Sassato loko, idameva saccaṃ moghamaññan’ti kho, āvuso, diṭṭhigatametaṃ. ‘Asassato loko, idameva saccaṃ moghamaññan’ti kho, āvuso, diṭṭhigatametaṃ. Antavā loko…pe…  anantavā loko…  taṃ jīvaṃ taṃ sarīraṃ…  aññaṃ jīvaṃ aññaṃ sarīraṃ…  hoti tathāgato paraṃ maraṇā…  na hoti tathāgato paraṃ maraṇā…  hoti ca na ca hoti tathāgato paraṃ maraṇā…  ‘neva hoti na na hoti tathāgato paraṃ maraṇā, idameva saccaṃ moghamaññan’ti kho, āvuso, diṭṭhigatametaṃ. &lt;/div&gt;&lt;/div&gt;&lt;div class="q" id="p_17A10_861"&gt; &lt;div class="p"&gt;&lt;span class="pN"&gt;861&lt;/span&gt;Yāvatā, āvuso, diṭṭhi yāvatā diṭṭhiṭṭhānaṃ diṭṭhiadhiṭṭhānaṃ diṭṭhipariyuṭṭhānaṃ diṭṭhisamuṭṭhānaṃ diṭṭhisamugghāto, tamahaṃ jānāmi tamahaṃ passāmi. Tamahaṃ jānanto tamahaṃ passanto kyāhaṃ vakkhāmi—  ‘na jānāmi na passāmī’ti? Jānāmahaṃ, āvuso, passāmī”ti. &lt;/div&gt;&lt;/div&gt;&lt;div class="q" id="p_17A10_862"&gt; &lt;div class="p"&gt;&lt;span class="pN"&gt;862&lt;/span&gt;“Ko nāmo āyasmā, kathañca panāyasmantaṃ sabrahmacārī jānantī”ti? “‘Ānando’ti kho me, āvuso, nāmaṃ. ‘Ānando’ti ca pana maṃ sabrahmacārī jānantī”ti. “Mahācariyena vata kira, bho, saddhiṃ mantayamānā na jānimha—  ‘āyasmā ānando’ti. Sace hi mayaṃ jāneyyāma—  ‘ayaṃ āyasmā ānando’ti, ettakampi no nappaṭibhāyeyya. Khamatu ca me āyasmā ānando”ti. &lt;/div&gt;&lt;/div&gt;&lt;div class="CENTER" id="p_17A10_863"&gt;&lt;span class="pN"&gt;863&lt;/span&gt;Chaṭṭhaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268223" title="Go to previous page"&gt;&amp;lt;&amp;lt; 2.5.5 Uttiyasutta&lt;/a&gt;&lt;a href="javascript:void(0)" onclick="upP()" id="upL" name="266479" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="268225" title="Go to next page"&gt;2.5.7 Āhuneyyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
