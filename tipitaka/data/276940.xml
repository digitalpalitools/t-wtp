<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/13S3"&gt;13S3 Khandhavaggasaṃyuttapāḷi&lt;/a&gt; » &lt;a href="/tipitaka/13S3/1"&gt;1 Khandhasaṃyutta&lt;/a&gt; » &lt;a href="/tipitaka/13S3/1/1.1"&gt;1.1 Mūlapaṇṇāsaka&lt;/a&gt; » &lt;a href="/tipitaka/13S3/1/1.1/1.1.1"&gt;1.1.1 Nakulapituvagga&lt;/a&gt;&lt;/div&gt;&lt;div class="i"&gt;1.1.1.3 Hāliddikānisutta&lt;/div&gt;&lt;div class=h&gt;Khandhasaṃyutta&lt;/div&gt;&lt;div class=h&gt;Mūlapaṇṇāsaka&lt;/div&gt;&lt;div class=h&gt;Nakulapituvagga&lt;/div&gt;&lt;div class=h&gt;Hāliddikānisutta&lt;/div&gt;&lt;div class="q" id="p_13S3_35"&gt; &lt;div class="divNumber"&gt;3.&lt;/div&gt; &lt;div class="p"&gt;&lt;span class="pN"&gt;35&lt;/span&gt;Evaṃ me sutaṃ—  ekaṃ samayaṃ āyasmā mahākaccāno avantīsu viharati kuraraghare papāte pabbate. Atha kho hāliddikāni gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddikāni gahapati āyasmantaṃ mahākaccānaṃ etadavoca—  “vuttamidaṃ, bhante, bhagavatā aṭṭhakavaggiye māgaṇḍiyapañhe—  &lt;/div&gt;&lt;/div&gt;&lt;div class="q" id="p_13S3_36"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;36&lt;/div&gt; &lt;div class="G"&gt;‘Okaṃ pahāya aniketasārī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Gāme akubbaṃ muni santhavāni;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kāmehi ritto apurakkharāno,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kathaṃ na viggayha janena kayirā’ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_13S3_37"&gt; &lt;div class="p"&gt;&lt;span class="pN"&gt;37&lt;/span&gt;Imassa nu kho, bhante, bhagavatā saṃkhittena bhāsitassa kathaṃ vitthārena attho daṭṭhabbo”ti? &lt;/div&gt;&lt;/div&gt;&lt;div class="q" id="p_13S3_38"&gt; &lt;div class="p"&gt;&lt;span class="pN"&gt;38&lt;/span&gt;“Rūpadhātu kho, gahapati, viññāṇassa oko. Rūpadhāturāgavinibandhañca pana viññāṇaṃ ‘okasārī’ti vuccati. Vedanādhātu kho, gahapati, viññāṇassa oko. Vedanādhāturāgavinibandhañca pana viññāṇaṃ ‘okasārī’ti vuccati. Saññādhātu kho, gahapati, viññāṇassa oko. Saññādhāturāgavinibandhañca pana viññāṇaṃ ‘okasārī’ti vuccati. Saṅkhāradhātu kho, gahapati, viññāṇassa oko. Saṅkhāradhāturāgavinibandhañca pana viññāṇaṃ ‘okasārī’ti vuccati. Evaṃ kho, gahapati, okasārī hoti. &lt;/div&gt;&lt;/div&gt;&lt;div class="q" id="p_13S3_39"&gt; &lt;div class="p"&gt;&lt;span class="pN"&gt;39&lt;/span&gt;Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘anokasārī’ti vuccati. Vedanādhātuyā kho, gahapati…  saññādhātuyā kho, gahapati…  saṅkhāradhātuyā kho, gahapati…  viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘anokasārī’ti vuccati. Evaṃ kho, gahapati, anokasārī hoti. &lt;/div&gt;&lt;/div&gt;&lt;div class="q" id="p_13S3_40"&gt; &lt;div class="p"&gt;&lt;span class="pN"&gt;40&lt;/span&gt;Kathañca, gahapati, niketasārī hoti? Rūpanimittaniketavisāravinibandhā kho, gahapati, ‘niketasārī’ti vuccati. Saddanimitta…pe…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, ‘niketasārī’ti vuccati. Evaṃ kho, gahapati, niketasārī hoti. &lt;/div&gt;&lt;/div&gt;&lt;div class="q" id="p_13S3_41"&gt; &lt;div class="p"&gt;&lt;span class="pN"&gt;41&lt;/span&gt;Kathañca, gahapati, aniketasārī hoti? Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘aniketasārī’ti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘aniketasārī’ti vuccati. Evaṃ kho, gahapati, aniketasārī hoti. &lt;/div&gt;&lt;/div&gt;&lt;div class="q" id="p_13S3_42"&gt; &lt;div class="p"&gt;&lt;span class="pN"&gt;42&lt;/span&gt;Kathañca, gahapati, gāme santhavajāto hoti? Idha, gahapati, ekacco gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṃ āpajjati. Evaṃ kho, gahapati, gāme santhavajāto hoti. &lt;/div&gt;&lt;/div&gt;&lt;div class="q" id="p_13S3_43"&gt; &lt;div class="p"&gt;&lt;span class="pN"&gt;43&lt;/span&gt;Kathañca, gahapati, gāme na santhavajāto hoti? Idha, gahapati, bhikkhu gihīhi asaṃsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kiccakaraṇīyesu na attanā tesu yogaṃ āpajjati. Evaṃ kho, gahapati, gāme na santhavajāto hoti. &lt;/div&gt;&lt;/div&gt;&lt;div class="q" id="p_13S3_44"&gt; &lt;div class="p"&gt;&lt;span class="pN"&gt;44&lt;/span&gt;Kathañca, gahapati, kāmehi aritto hoti? Idha, gahapati, ekacco kāmesu avigatarāgo hoti avigatacchando avigatapemo avigatapipāso avigatapariḷāho avigatataṇho. Evaṃ kho, gahapati, kāmehi aritto hoti. &lt;/div&gt;&lt;/div&gt;&lt;div class="q" id="p_13S3_45"&gt; &lt;div class="p"&gt;&lt;span class="pN"&gt;45&lt;/span&gt;Kathañca, gahapati, kāmehi ritto hoti? Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. Evaṃ kho, gahapati, kāmehi ritto hoti. &lt;/div&gt;&lt;/div&gt;&lt;div class="q" id="p_13S3_46"&gt; &lt;div class="p"&gt;&lt;span class="pN"&gt;46&lt;/span&gt;Kathañca, gahapati, purakkharāno hoti? Idha, gahapati, ekaccassa evaṃ hoti—  ‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. Evaṃ kho, gahapati, purakkharāno hoti. &lt;/div&gt;&lt;/div&gt;&lt;div class="q" id="p_13S3_47"&gt; &lt;div class="p"&gt;&lt;span class="pN"&gt;47&lt;/span&gt;Kathañca, gahapati, apurakkharāno hoti? Idha, gahapati, ekaccassa na evaṃ hoti—  ‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. Evaṃ kho, gahapati, apurakkharāno hoti. &lt;/div&gt;&lt;/div&gt;&lt;div class="q" id="p_13S3_48"&gt; &lt;div class="p"&gt;&lt;span class="pN"&gt;48&lt;/span&gt;Kathañca, gahapati, kathaṃ viggayha janena kattā hoti? Idha, gahapati, ekacco evarūpiṃ kathaṃ kattā hoti—  ‘na tvaṃ imaṃ dhammavinayaṃ ājānāsi; ahaṃ imaṃ dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi? Micchāpaṭipanno tvamasi; ahamasmi sammāpaṭipanno. Pure vacanīyaṃ pacchā avaca; pacchā vacanīyaṃ pure avaca. Sahitaṃ me, asahitaṃ te. Adhiciṇṇaṃ te viparāvattaṃ. Āropito te vādo; cara vādappamokkhāya. Niggahitosi; nibbeṭhehi vā sace pahosī’ti. Evaṃ kho, gahapati, kathaṃ viggayha janena kattā hoti. &lt;/div&gt;&lt;/div&gt;&lt;div class="q" id="p_13S3_49"&gt; &lt;div class="p"&gt;&lt;span class="pN"&gt;49&lt;/span&gt;Kathañca, gahapati, kathaṃ na viggayha janena kattā hoti? Idha, gahapati, bhikkhu na evarūpiṃ kathaṃ kattā hoti—  ‘na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī’ti. Evaṃ kho, gahapati, kathaṃ na viggayha janena kattā hoti. &lt;/div&gt;&lt;/div&gt;&lt;div class="q" id="p_13S3_50"&gt; &lt;div class="p"&gt;&lt;span class="pN"&gt;50&lt;/span&gt;Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe—  &lt;/div&gt;&lt;/div&gt;&lt;div class="q" id="p_13S3_51"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;51&lt;/div&gt; &lt;div class="G"&gt;‘Okaṃ pahāya aniketasārī,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Gāme akubbaṃ munisanthavāni;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kāmehi ritto apurakkharāno,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Kathaṃ na viggayha janena kayirā’ti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_13S3_52"&gt; &lt;div class="p"&gt;&lt;span class="pN"&gt;52&lt;/span&gt;Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti. &lt;/div&gt;&lt;/div&gt;&lt;div class="CENTER" id="p_13S3_53"&gt;&lt;span class="pN"&gt;53&lt;/span&gt;Tatiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276939" title="Go to previous page"&gt;&amp;lt;&amp;lt; 1.1.1.2 Devadahasutta&lt;/a&gt;&lt;a href="javascript:void(0)" onclick="upP()" id="upL" name="274133" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276941" title="Go to next page"&gt;1.1.1.4 Dutiyahāliddikānisutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
