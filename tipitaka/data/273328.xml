<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/1"&gt;1 Kammakkhandhaka&lt;/a&gt; » &lt;a href="/tipitaka/4V/1/1.2"&gt;1.2 Niyassakamma&lt;/a&gt;&lt;/div&gt;&lt;div class="i"&gt;1.2.4 Aṭṭhārasavatta&lt;/div&gt;&lt;div class=h&gt;Kammakkhandhaka&lt;/div&gt;&lt;div class=h&gt;Niyassakamma&lt;/div&gt;&lt;div class=h&gt;Aṭṭhārasavatta&lt;/div&gt;&lt;div class="q" id="p_4V_100"&gt; &lt;div class="divNumber"&gt;16.&lt;/div&gt; &lt;div class="p"&gt;&lt;span class="pN"&gt;100&lt;/span&gt;Niyassakammakatena, bhikkhave, bhikkhunā sammā vattitabbaṃ. Tatrāyaṃ sammāvattanā—  na upasampādetabbaṃ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. Yāya āpattiyā saṃghena niyassakammaṃ kataṃ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṃ na garahitabbaṃ, kammikā na garahitabbā. Na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṃ kātabbaṃ, na anuvādo paṭṭhapetabbo, na okāso kārāpetabbo, na codetabbo, na sāretabbo, na bhikkhūhi sampayojetabban”ti. &lt;/div&gt;&lt;/div&gt;&lt;div class="CENTER" id="p_4V_101"&gt;&lt;span class="pN"&gt;101&lt;/span&gt;Niyassakamme aṭṭhārasavattaṃ niṭṭhitaṃ.&lt;/div&gt;&lt;div class="q" id="p_4V_102"&gt; &lt;div class="divNumber"&gt;17.&lt;/div&gt; &lt;div class="p"&gt;&lt;span class="pN"&gt;102&lt;/span&gt;Atha kho saṃgho seyyasakassa bhikkhuno niyassakammaṃ akāsi—  nissāya te vatthabbanti. So saṃghena niyassakammakato kalyāṇamitte sevamāno bhajamāno payirupāsamāno uddisāpento paripucchanto bahussuto hoti, āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. Sammā vattati, lomaṃ pāteti, netthāraṃ vattati, bhikkhū upasaṅkamitvā evaṃ vadeti—  “ahaṃ, āvuso, saṃghena niyassakammakato sammā vattāmi, lomaṃ pātemi, netthāraṃ vattāmi. Kathaṃ nu kho mayā paṭipajjitabban”ti? Bhikkhū bhagavato etamatthaṃ ārocesuṃ…pe… . “Tena hi, bhikkhave, saṃgho seyyasakassa bhikkhuno niyassakammaṃ paṭippassambhetu. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273327" title="Go to previous page"&gt;&amp;lt;&amp;lt; 1.2.3 Ākaṅkhamānachakka&lt;/a&gt;&lt;a href="javascript:void(0)" onclick="upP()" id="upL" name="272083" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273329" title="Go to next page"&gt;1.2.5 Nappaṭippassambhetabbaaṭṭhārasaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
