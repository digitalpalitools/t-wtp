<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.3"&gt;1.5.3 Ovādavagga&lt;/a&gt;&lt;/div&gt;&lt;div class="i"&gt;1.5.3.4 Āmisasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ovādavagga&lt;/div&gt;&lt;div class=h&gt;Āmisasikkhāpada&lt;/div&gt;&lt;div class="q" id="p_2V_548"&gt;&lt;div class="divNumber"&gt;164.&lt;/div&gt;&lt;div class="p"&gt;&lt;span class="pN"&gt;548&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṃ. Chabbaggiyā bhikkhū evaṃ vadanti—  “na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī”ti.&lt;/div&gt;&lt;/div&gt;&lt;div class="q" id="p_2V_549"&gt;&lt;div class="p"&gt;&lt;span class="pN"&gt;549&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū evaṃ vakkhanti—  ‘na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’”ti…pe…  “saccaṃ kira tumhe, bhikkhave, evaṃ vadetha—  ‘na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, evaṃ vakkhatha—  ‘na bahukatā therā bhikkhū bhikkhuniyo ovadituṃ; āmisahetu therā bhikkhū bhikkhuniyo ovadantī’ti. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_550"&gt;&lt;div class="divNumber"&gt;165.&lt;/div&gt;&lt;div class="p"&gt;&lt;span class="pN"&gt;550&lt;/span&gt;&lt;span class="bold"&gt;“Yo pana bhikkhu evaṃ vadeyya—  ‘āmisahetu therā bhikkhū bhikkhuniyo ovandantī’ti, pācittiyan”&lt;/span&gt;ti. (&lt;span class="italic"&gt;24&lt;/span&gt;:&lt;span class="bold"&gt;73&lt;/span&gt;)&lt;/div&gt;&lt;/div&gt;&lt;div class="q" id="p_2V_551"&gt;&lt;div class="divNumber"&gt;166.&lt;/div&gt;&lt;div class="p"&gt;&lt;span class="pN"&gt;551&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_552"&gt;&lt;div class="p"&gt;&lt;span class="pN"&gt;552&lt;/span&gt;&lt;span class="bold"&gt;Āmisahetū&lt;/span&gt;ti cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu.&lt;/div&gt;&lt;/div&gt;&lt;div class="q" id="p_2V_553"&gt;&lt;div class="p"&gt;&lt;span class="pN"&gt;553&lt;/span&gt;&lt;span class="bold"&gt;Evaṃ vadeyyā&lt;/span&gt;ti upasampannaṃ saṃghena sammataṃ bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—  “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_554"&gt;&lt;div class="divNumber"&gt;167.&lt;/div&gt;&lt;div class="p"&gt;&lt;span class="pN"&gt;554&lt;/span&gt;Dhammakamme dhammakammasaññī evaṃ vadeti, āpatti pācittiyassa. Dhammakamme vematiko evaṃ vadeti, āpatti pācittiyassa. Dhammakamme adhammakammasaññī evaṃ vadeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_555"&gt;&lt;div class="p"&gt;&lt;span class="pN"&gt;555&lt;/span&gt;Upasampannaṃ saṃghena asammataṃ bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—  “cīvarahetu…pe…  pūjanahetu ovadatī”ti bhaṇati, āpatti dukkaṭassa. Anupasampannaṃ saṃghena sammataṃ vā asammataṃ vā bhikkhunovādakaṃ avaṇṇaṃ kattukāmo ayasaṃ kattukāmo maṅkukattukāmo evaṃ vadeti—  “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti dukkaṭassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_556"&gt;&lt;div class="divNumber"&gt;168.&lt;/div&gt;&lt;div class="p"&gt;&lt;span class="pN"&gt;556&lt;/span&gt;Anāpatti—  pakatiyā cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadantaṃ bhaṇati, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_557"&gt;&lt;span class="pN"&gt;557&lt;/span&gt;Āmisasikkhāpadaṃ niṭṭhitaṃ catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276462" title="Go to previous page"&gt;&amp;lt;&amp;lt; 1.5.3.3 Bhikkhunupassayasikkhāpada&lt;/a&gt;&lt;a href="javascript:void(0)" onclick="upP()" id="upL" name="273232" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276464" title="Go to next page"&gt;1.5.3.5 Cīvaradānasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
