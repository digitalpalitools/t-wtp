<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.2"&gt;1.5.2 Bhūtagāmavagga&lt;/a&gt;&lt;/div&gt;&lt;div class="i"&gt;1.5.2.7 Nikkaḍḍhanasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Bhūtagāmavagga&lt;/div&gt;&lt;div class=h&gt;Nikkaḍḍhanasikkhāpada&lt;/div&gt;&lt;div class="q" id="p_2V_428"&gt;&lt;div class="divNumber"&gt;124.&lt;/div&gt;&lt;div class="p"&gt;&lt;span class="pN"&gt;428&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū aññataraṃ paccantimaṃ mahāvihāraṃ paṭisaṅkharonti—  “idha mayaṃ vassaṃ vasissāmā”ti. Addasaṃsu kho chabbaggiyā bhikkhū sattarasavaggiye bhikkhū vihāraṃ paṭisaṅkharonte. Disvāna evamāhaṃsu—  “ime, āvuso, sattarasavaggiyā bhikkhū vihāraṃ paṭisaṅkharonti. Handa ne vuṭṭhāpessāmā”ti. Ekacce evamāhaṃsu—  “āgamethāvuso, yāva paṭisaṅkharonti; paṭisaṅkhate vuṭṭhāpessāmā”ti.&lt;/div&gt;&lt;/div&gt;&lt;div class="q" id="p_2V_429"&gt;&lt;div class="p"&gt;&lt;span class="pN"&gt;429&lt;/span&gt;Atha kho chabbaggiyā bhikkhū sattarasavaggiye bhikkhū etadavocuṃ—  “uṭṭhethāvuso, amhākaṃ vihāro pāpuṇātī”ti. “Nanu, āvuso, paṭikacceva ācikkhitabbaṃ, mayañcaññaṃ paṭisaṅkhareyyāmā”ti. “Nanu, āvuso, saṃghiko vihāro”ti? “Āmāvuso, saṃghiko vihāro”ti. “Uṭṭhethāvuso, amhākaṃ vihāro pāpuṇātī”ti. “Mahallako, āvuso, vihāro. Tumhepi vasatha, mayampi vasissāmā”ti. “Uṭṭhethāvuso, amhākaṃ vihāro pāpuṇātī”ti kupitā anattamanā gīvāyaṃ gahetvā nikkaḍḍhanti. Te nikkaḍḍhīyamānā rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhe saṃghikā vihārā nikkaḍḍhantī”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā bhikkhū saṃghikā vihārā nikkaḍḍhissantī”ti.&lt;/div&gt;&lt;/div&gt;&lt;div class="q" id="p_2V_430"&gt;&lt;div class="p"&gt;&lt;span class="pN"&gt;430&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, kupitā anattamanā bhikkhū saṃghikā vihārā nikkaḍḍhathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā bhikkhū saṃghikā vihārā nikkaḍḍhissatha? Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_431"&gt;&lt;div class="divNumber"&gt;125.&lt;/div&gt;&lt;div class="p"&gt;&lt;span class="pN"&gt;431&lt;/span&gt;&lt;span class="bold"&gt;“Yo pana bhikkhu bhikkhuṃ kupito anattamano saṃghikā vihārā nikkaḍḍheyya vā nikkaḍḍhāpeyya vā, pācittiyan”&lt;/span&gt;ti. (&lt;span class="italic"&gt;17&lt;/span&gt;:&lt;span class="bold"&gt;66&lt;/span&gt;)&lt;/div&gt;&lt;/div&gt;&lt;div class="q" id="p_2V_432"&gt;&lt;div class="divNumber"&gt;126.&lt;/div&gt;&lt;div class="p"&gt;&lt;span class="pN"&gt;432&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_433"&gt;&lt;div class="p"&gt;&lt;span class="pN"&gt;433&lt;/span&gt;&lt;span class="bold"&gt;Bhikkhun&lt;/span&gt;ti aññaṃ bhikkhuṃ.&lt;/div&gt;&lt;/div&gt;&lt;div class="q" id="p_2V_434"&gt;&lt;div class="p"&gt;&lt;span class="pN"&gt;434&lt;/span&gt;&lt;span class="bold"&gt;Kupito anattamano&lt;/span&gt;ti anabhiraddho āhatacitto khilajāto.&lt;/div&gt;&lt;/div&gt;&lt;div class="q" id="p_2V_435"&gt;&lt;div class="p"&gt;&lt;span class="pN"&gt;435&lt;/span&gt;&lt;span class="bold"&gt;Saṃghiko&lt;/span&gt; nāma vihāro saṃghassa dinno hoti pariccatto.&lt;/div&gt;&lt;/div&gt;&lt;div class="q" id="p_2V_436"&gt;&lt;div class="p"&gt;&lt;span class="pN"&gt;436&lt;/span&gt;&lt;span class="bold"&gt;Nikkaḍḍheyyā&lt;/span&gt;ti gabbhe gahetvā pamukhaṃ nikkaḍḍhati, āpatti pācittiyassa. Pamukhe gahetvā bahi nikkaḍḍhati, āpatti pācittiyassa. Ekena payogena bahukepi dvāre atikkāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_437"&gt;&lt;div class="p"&gt;&lt;span class="pN"&gt;437&lt;/span&gt;&lt;span class="bold"&gt;Nikkaḍḍhāpeyyā&lt;/span&gt;ti aññaṃ āṇāpeti, āpatti pācittiyassa. Sakiṃ āṇatto bahukepi dvāre atikkāmeti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_438"&gt;&lt;div class="divNumber"&gt;127.&lt;/div&gt;&lt;div class="p"&gt;&lt;span class="pN"&gt;438&lt;/span&gt;Saṃghike saṃghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṃghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṃghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.&lt;/div&gt;&lt;/div&gt;&lt;div class="q" id="p_2V_439"&gt;&lt;div class="p"&gt;&lt;span class="pN"&gt;439&lt;/span&gt;Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa. Vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa. Anupasampannaṃ vihārā vā vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_440"&gt;&lt;div class="p"&gt;&lt;span class="pN"&gt;440&lt;/span&gt;Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike āpatti dukkaṭassa. Attano puggalike anāpatti.&lt;/div&gt;&lt;/div&gt;&lt;div class="q" id="p_2V_441"&gt;&lt;div class="divNumber"&gt;128.&lt;/div&gt;&lt;div class="p"&gt;&lt;span class="pN"&gt;441&lt;/span&gt;Anāpatti—  alajjiṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, ummattakaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, bhaṇḍanakārakaṃ kalahakārakaṃ vivādakārakaṃ bhassakārakaṃ saṃghe adhikaraṇakārakaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, antevāsikaṃ vā saddhivihārikaṃ vā na sammā vattantaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_442"&gt;&lt;span class="pN"&gt;442&lt;/span&gt;Nikkaḍḍhanasikkhāpadaṃ niṭṭhitaṃ sattamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276455" title="Go to previous page"&gt;&amp;lt;&amp;lt; 1.5.2.6 Anupakhajjasikkhāpada&lt;/a&gt;&lt;a href="javascript:void(0)" onclick="upP()" id="upL" name="273231" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276457" title="Go to next page"&gt;1.5.2.8 Vehāsakuṭisikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
