<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.4"&gt;1.4 Nissaggiyakaṇḍa&lt;/a&gt; » &lt;a href="/tipitaka/1V/1/1.4/1.4.3"&gt;1.4.3 Pattavagga&lt;/a&gt;&lt;/div&gt;&lt;div class="i"&gt;1.4.3.8 Accekacīvarasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Nissaggiyakaṇḍa&lt;/div&gt;&lt;div class=h&gt;Pattavagga&lt;/div&gt;&lt;div class=h&gt;Accekacīvarasikkhāpada&lt;/div&gt;&lt;div class="q" id="p_1V_2385"&gt;&lt;div class="divNumber"&gt;646.&lt;/div&gt;&lt;div class="p"&gt;&lt;span class="pN"&gt;2385&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro mahāmatto pavāsaṃ gacchanto bhikkhūnaṃ santike dūtaṃ pāhesi—  “āgacchantu bhadantā vassāvāsikaṃ dassāmī”ti. Bhikkhū—  “vassaṃvuṭṭhānaṃ bhagavatā vassāvāsikaṃ anuññātan”ti, kukkuccāyantā nāgamaṃsu. Atha kho so mahāmatto ujjhāyati khiyyati vipāceti—  “kathañhi nāma bhadantā mayā dūte pahite nāgacchissanti. Ahañhi senāya gacchāmi. Dujjānaṃ jīvitaṃ dujjānaṃ maraṇan”ti.&lt;/div&gt;&lt;/div&gt;&lt;div class="q" id="p_1V_2386"&gt;&lt;div class="p"&gt;&lt;span class="pN"&gt;2386&lt;/span&gt;Assosuṃ kho bhikkhū tassa mahāmattassa ujjhāyantassa khiyyantassa vipācentassa. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, accekacīvaraṃ paṭiggahetvā nikkhipitun”ti.&lt;/div&gt;&lt;/div&gt;&lt;div class="q" id="p_1V_2387"&gt;&lt;div class="divNumber"&gt;647.&lt;/div&gt;&lt;div class="p"&gt;&lt;span class="pN"&gt;2387&lt;/span&gt;Tena kho pana samayena bhikkhū—  “bhagavatā anuññātaṃ accekacīvaraṃ paṭiggahetvā nikkhipitun”ti, accekacīvarāni paṭiggahetvā cīvarakālasamayaṃ atikkāmenti. Tāni cīvarāni cīvaravaṃse bhaṇḍikābaddhāni tiṭṭhanti. Addasa kho āyasmā ānando senāsanacārikaṃ āhiṇḍanto tāni cīvarāni cīvaravaṃse bhaṇḍikābaddhāni tiṭṭhante disvā bhikkhū etadavoca—  “kassimāni, āvuso, cīvarāni cīvaravaṃse bhaṇḍikābaddhāni tiṭṭhantī”ti? “Amhākaṃ, āvuso, accekacīvarānī”ti. “Kīvaciraṃ panāvuso, imāni cīvarāni nikkhittānī”ti? Atha kho te bhikkhū āyasmato ānandassa yathānikkhittaṃ ārocesuṃ. Āyasmā ānando ujjhāyati khiyyati vipāceti—  “kathañhi nāma bhikkhū accekacīvaraṃ paṭiggahetvā cīvarakālasamayaṃ atikkāmessantī”ti.&lt;/div&gt;&lt;/div&gt;&lt;div class="q" id="p_1V_2388"&gt;&lt;div class="p"&gt;&lt;span class="pN"&gt;2388&lt;/span&gt;Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi…pe… —  “saccaṃ kira, bhikkhave, bhikkhū accekacīvaraṃ paṭiggahetvā cīvarakālasamayaṃ atikkāmentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā accekacīvaraṃ paṭiggahetvā cīvarakālasamayaṃ atikkāmessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_2389"&gt;&lt;div class="divNumber"&gt;648.&lt;/div&gt;&lt;div class="p"&gt;&lt;span class="pN"&gt;2389&lt;/span&gt;&lt;span class="bold"&gt;“Dasāhānāgataṃ kattikatemāsikapuṇṇamaṃ bhikkhuno paneva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyan”&lt;/span&gt;ti. (&lt;span class="italic"&gt;28&lt;/span&gt;:&lt;span class="bold"&gt;47&lt;/span&gt;)&lt;/div&gt;&lt;/div&gt;&lt;div class="q" id="p_1V_2390"&gt;&lt;div class="divNumber"&gt;649.&lt;/div&gt;&lt;div class="p"&gt;&lt;span class="pN"&gt;2390&lt;/span&gt;&lt;span class="bold"&gt;Dasāhānāgatan&lt;/span&gt;ti dasāhānāgatāya pavāraṇāya.&lt;/div&gt;&lt;/div&gt;&lt;div class="q" id="p_1V_2391"&gt;&lt;div class="p"&gt;&lt;span class="pN"&gt;2391&lt;/span&gt;&lt;span class="bold"&gt;Kattikatemāsikapuṇṇaman&lt;/span&gt;ti pavāraṇā kattikā vuccati.&lt;/div&gt;&lt;/div&gt;&lt;div class="q" id="p_1V_2392"&gt;&lt;div class="p"&gt;&lt;span class="pN"&gt;2392&lt;/span&gt;&lt;span class="bold"&gt;Accekacīvaraṃ&lt;/span&gt; nāma senāya vā gantukāmo hoti, pavāsaṃ vā gantukāmo hoti, gilāno vā hoti, gabbhinī vā hoti, assaddhassa vā saddhā uppannā hoti, appasannassa vā pasādo uppanno hoti, so ce bhikkhūnaṃ santike dūtaṃ pahiṇeyya—  “āgacchantu bhadantā vassāvāsikaṃ dassāmī”ti, etaṃ accekacīvaraṃ nāma.&lt;/div&gt;&lt;/div&gt;&lt;div class="q" id="p_1V_2393"&gt;&lt;div class="p"&gt;&lt;span class="pN"&gt;2393&lt;/span&gt;&lt;span class="bold"&gt;Accekaṃ maññamānena bhikkhunā paṭiggahetabbaṃ paṭiggahetvā yāva cīvarakālasamayaṃ nikkhipitabban&lt;/span&gt;ti saññāṇaṃ katvā nikkhipitabbaṃ—  “idaṃ accekacīvaran”ti.&lt;/div&gt;&lt;/div&gt;&lt;div class="q" id="p_1V_2394"&gt;&lt;div class="p"&gt;&lt;span class="pN"&gt;2394&lt;/span&gt;&lt;span class="bold"&gt;Cīvarakālasamayo&lt;/span&gt; nāma anatthate kathine vassānassa pacchimo māso, atthate kathine pañcamāsā.&lt;/div&gt;&lt;/div&gt;&lt;div class="q" id="p_1V_2395"&gt;&lt;div class="p"&gt;&lt;span class="pN"&gt;2395&lt;/span&gt;&lt;span class="bold"&gt;Tato ce uttari nikkhipeyyā&lt;/span&gt;ti anatthate kathine vassānassa pacchimaṃ divasaṃ atikkāmeti, nissaggiyaṃ pācittiyaṃ. Atthate kathine kathinuddhāradivasaṃ atikkāmeti, nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  idaṃ me, bhante, accekacīvaraṃ cīvarakālasamayaṃ atikkāmitaṃ nissaggiyaṃ. Imāhaṃ saṃghassa nissajjāmīti…pe…  dadeyyāti…pe…  dadeyyunti…pe…  āyasmato dammīti.&lt;/div&gt;&lt;/div&gt;&lt;div class="q" id="p_1V_2396"&gt;&lt;div class="divNumber"&gt;650.&lt;/div&gt;&lt;div class="p"&gt;&lt;span class="pN"&gt;2396&lt;/span&gt;Accekacīvare accekacīvarasaññī cīvarakālasamayaṃ atikkāmeti, nissaggiyaṃ pācittiyaṃ. Accekacīvare vematiko cīvarakālasamayaṃ atikkāmeti, nissaggiyaṃ pācittiyaṃ. Accekacīvare anaccekacīvarasaññī cīvarakālasamayaṃ atikkāmeti, nissaggiyaṃ pācittiyaṃ. Anadhiṭṭhite adhiṭṭhitasaññī…pe…  avikappite vikappitasaññī…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī…  avilutte viluttasaññī cīvarakālasamayaṃ atikkāmeti, nissaggiyaṃ pācittiyaṃ.&lt;/div&gt;&lt;/div&gt;&lt;div class="q" id="p_1V_2397"&gt;&lt;div class="p"&gt;&lt;span class="pN"&gt;2397&lt;/span&gt;Nissaggiyaṃ cīvaraṃ anissajjitvā paribhuñjati, āpatti dukkaṭassa. Anaccekacīvare accekacīvarasaññī, āpatti dukkaṭassa. Anaccekacīvare vematiko, āpatti dukkaṭassa. Anaccekacīvare anaccekacīvarasaññī, anāpatti.&lt;/div&gt;&lt;/div&gt;&lt;div class="q" id="p_1V_2398"&gt;&lt;div class="divNumber"&gt;651.&lt;/div&gt;&lt;div class="p"&gt;&lt;span class="pN"&gt;2398&lt;/span&gt;Anāpatti—  antosamaye adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_2399"&gt;&lt;span class="pN"&gt;2399&lt;/span&gt;Accekacīvarasikkhāpadaṃ niṭṭhitaṃ aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276436" title="Go to previous page"&gt;&amp;lt;&amp;lt; 1.4.3.7 Mahāpesakārasikkhāpada&lt;/a&gt;&lt;a href="javascript:void(0)" onclick="upP()" id="upL" name="273229" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276438" title="Go to next page"&gt;1.4.3.9 Sāsaṅkasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
