<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/4"&gt;4 Indriyasaṃyutta&lt;/a&gt; » &lt;a href="/tipitaka/14S5/4/4.5"&gt;4.5 Jarāvagga&lt;/a&gt;&lt;/div&gt;&lt;div class="i"&gt;4.5.10 Āpaṇasutta&lt;/div&gt;&lt;div class=h&gt;Indriyasaṃyutta&lt;/div&gt;&lt;div class=h&gt;Jarāvagga&lt;/div&gt;&lt;div class=h&gt;Āpaṇasutta&lt;/div&gt;&lt;div class="q" id="p_14S5_1178"&gt; &lt;div class="divNumber"&gt;520.&lt;/div&gt; &lt;div class="p"&gt;&lt;span class="pN"&gt;1178&lt;/span&gt;Evaṃ me sutaṃ—  ekaṃ samayaṃ bhagavā aṅgesu viharati āpaṇaṃ nāma aṅgānaṃ nigamo. Tatra kho bhagavā āyasmantaṃ sāriputtaṃ āmantesi—  “yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā”ti? &lt;/div&gt;&lt;/div&gt;&lt;div class="q" id="p_14S5_1179"&gt; &lt;div class="p"&gt;&lt;span class="pN"&gt;1179&lt;/span&gt;“Yo so, bhante, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. Saddhassa hi, bhante, ariyasāvakassa etaṃ pāṭikaṅkhaṃ yaṃ āraddhavīriyo viharissati—  akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Yaṃ hissa, bhante, vīriyaṃ tadassa vīriyindriyaṃ. &lt;/div&gt;&lt;/div&gt;&lt;div class="q" id="p_14S5_1180"&gt; &lt;div class="p"&gt;&lt;span class="pN"&gt;1180&lt;/span&gt;Saddhassa hi, bhante, ariyasāvakassa āraddhavīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, bhante, sati tadassa satindriyaṃ. &lt;/div&gt;&lt;/div&gt;&lt;div class="q" id="p_14S5_1181"&gt; &lt;div class="p"&gt;&lt;span class="pN"&gt;1181&lt;/span&gt;Saddhassa hi, bhante, ariyasāvakassa āraddhavīriyassa upaṭṭhitassatino etaṃ pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati cittassa ekaggataṃ. Yo hissa, bhante, samādhi tadassa samādhindriyaṃ. &lt;/div&gt;&lt;/div&gt;&lt;div class="q" id="p_14S5_1182"&gt; &lt;div class="p"&gt;&lt;span class="pN"&gt;1182&lt;/span&gt;Saddhassa hi, bhante, ariyasāvakassa āraddhavīriyassa upaṭṭhitassatino samāhitacittassa etaṃ pāṭikaṅkhaṃ yaṃ evaṃ pajānissati—  anamataggo kho saṃsāro. Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Avijjāya tveva tamokāyassa asesavirāganirodho santametaṃ padaṃ paṇītametaṃ padaṃ, yadidaṃ—  sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Yā hissa, bhante, paññā tadassa paññindriyaṃ. &lt;/div&gt;&lt;/div&gt;&lt;div class="q" id="p_14S5_1183"&gt; &lt;div class="p"&gt;&lt;span class="pN"&gt;1183&lt;/span&gt;Saddho so, bhante, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati—  ‘ime kho te dhammā ye me pubbe sutavā ahesuṃ. Tenāhaṃ etarahi kāyena ca phusitvā viharāmi, paññāya ca ativijjha passāmī’ti. Yā hissa, bhante, saddhā tadassa saddhindriyan”ti. &lt;/div&gt;&lt;/div&gt;&lt;div class="q" id="p_14S5_1184"&gt; &lt;div class="p"&gt;&lt;span class="pN"&gt;1184&lt;/span&gt;“Sādhu sādhu, sāriputta. Yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. Saddhassa hi, sāriputta, ariyasāvakassa etaṃ pāṭikaṅkhaṃ yaṃ āraddhavīriyo viharissati—  akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Yaṃ hissa, sāriputta, vīriyaṃ tadassa vīriyindriyaṃ. &lt;/div&gt;&lt;/div&gt;&lt;div class="q" id="p_14S5_1185"&gt; &lt;div class="p"&gt;&lt;span class="pN"&gt;1185&lt;/span&gt;Saddhassa hi, sāriputta, ariyasāvakassa āraddhavīriyassa etaṃ pāṭikaṅkhaṃ yaṃ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, sāriputta, sati tadassa satindriyaṃ. &lt;/div&gt;&lt;/div&gt;&lt;div class="q" id="p_14S5_1186"&gt; &lt;div class="p"&gt;&lt;span class="pN"&gt;1186&lt;/span&gt;Saddhassa hi, sāriputta, ariyasāvakassa āraddhavīriyassa upaṭṭhitassatino etaṃ pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati cittassa ekaggataṃ. Yo hissa, sāriputta, samādhi tadassa samādhindriyaṃ. &lt;/div&gt;&lt;/div&gt;&lt;div class="q" id="p_14S5_1187"&gt; &lt;div class="p"&gt;&lt;span class="pN"&gt;1187&lt;/span&gt;Saddhassa hi, sāriputta, ariyasāvakassa āraddhavīriyassa upaṭṭhitassatino samāhitacittassa etaṃ pāṭikaṅkhaṃ yaṃ evaṃ pajānissati—  anamataggo kho saṃsāro. Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Avijjāya tveva tamokāyassa asesavirāganirodho santametaṃ padaṃ paṇītametaṃ padaṃ, yadidaṃ—  sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṃ. Yā hissa, sāriputta, paññā tadassa paññindriyaṃ. &lt;/div&gt;&lt;/div&gt;&lt;div class="q" id="p_14S5_1188"&gt; &lt;div class="p"&gt;&lt;span class="pN"&gt;1188&lt;/span&gt;Saddho so, sāriputta, ariyasāvako evaṃ padahitvā padahitvā evaṃ saritvā saritvā evaṃ samādahitvā samādahitvā evaṃ pajānitvā pajānitvā evaṃ abhisaddahati—  ‘ime kho te dhammā ye me pubbe sutavā ahesuṃ. Tenāhaṃ etarahi kāyena ca phusitvā viharāmi, paññāya ca ativijjha passāmī’ti. Yā hissa, sāriputta, saddhā tadassa saddhindriyan”ti. &lt;/div&gt;&lt;/div&gt;&lt;div class="CENTER" id="p_14S5_1189"&gt;&lt;span class="pN"&gt;1189&lt;/span&gt;Dasamaṃ.&lt;/div&gt;&lt;div class="CENTER" id="p_14S5_1190"&gt;&lt;span class="pN"&gt;1190&lt;/span&gt;Jarāvaggo pañcamo.&lt;/div&gt;&lt;div class="SUMMARY" id="p_14S5_1191"&gt;&lt;span class="pN"&gt;1191&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_14S5_1192"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;1192&lt;/div&gt; &lt;div class="G"&gt;Jarā uṇṇābho brāhmaṇo,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;sāketo pubbakoṭṭhako;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pubbārāme ca cattāri,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;piṇḍolo āpaṇena cāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274792" title="Go to previous page"&gt;&amp;lt;&amp;lt; 4.5.9 Piṇḍolabhāradvājasutta&lt;/a&gt;&lt;a href="javascript:void(0)" onclick="upP()" id="upL" name="272827" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272828" title="Go to next page"&gt;4.6 Sūkarakhatavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
