<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/9"&gt;9 Mahāsatipaṭṭhānasutta&lt;/a&gt; » &lt;a href="/tipitaka/7D/9/9.1"&gt;9.1 Kāyānupassanā&lt;/a&gt;&lt;/div&gt;&lt;div class="i"&gt;9.1.1 Kāyānupassanāānāpānapabba&lt;/div&gt;&lt;div class=h&gt;Mahāsatipaṭṭhānasutta&lt;/div&gt;&lt;div class=h&gt;Kāyānupassanā&lt;/div&gt;&lt;div class=h&gt;Kāyānupassanāānāpānapabba&lt;/div&gt;&lt;div class="q" id="p_7D_945"&gt; &lt;div class="divNumber"&gt;374.&lt;/div&gt; &lt;div class="p"&gt;&lt;span class="pN"&gt;945&lt;/span&gt;Kathañca pana, bhikkhave, bhikkhu kāye kāyānupassī viharati? Idha, bhikkhave, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati, satova passasati. &lt;/div&gt;&lt;/div&gt;&lt;div class="q" id="p_7D_946"&gt; &lt;div class="p"&gt;&lt;span class="pN"&gt;946&lt;/span&gt;Dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti. &lt;/div&gt;&lt;/div&gt;&lt;div class="q" id="p_7D_947"&gt; &lt;div class="p"&gt;&lt;span class="pN"&gt;947&lt;/span&gt;Rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti. &lt;/div&gt;&lt;/div&gt;&lt;div class="q" id="p_7D_948"&gt; &lt;div class="p"&gt;&lt;span class="pN"&gt;948&lt;/span&gt;‘Sabbakāyapaṭisaṃvedī assasissāmī’ti sikkhati, ‘sabbakāyapaṭisaṃvedī passasissāmī’ti sikkhati. &lt;/div&gt;&lt;/div&gt;&lt;div class="q" id="p_7D_949"&gt; &lt;div class="p"&gt;&lt;span class="pN"&gt;949&lt;/span&gt;‘Passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati. &lt;/div&gt;&lt;/div&gt;&lt;div class="q" id="p_7D_950"&gt; &lt;div class="p"&gt;&lt;span class="pN"&gt;950&lt;/span&gt;Seyyathāpi, bhikkhave, dakkho bhamakāro vā bhamakārantevāsī vā dīghaṃ vā añchanto ‘dīghaṃ añchāmī’ti pajānāti, rassaṃ vā añchanto ‘rassaṃ añchāmī’ti pajānāti; evameva kho, bhikkhave, bhikkhu dīghaṃ vā assasanto ‘dīghaṃ assasāmī’ti pajānāti, dīghaṃ vā passasanto ‘dīghaṃ passasāmī’ti pajānāti, rassaṃ vā assasanto ‘rassaṃ assasāmī’ti pajānāti, rassaṃ vā passasanto ‘rassaṃ passasāmī’ti pajānāti. ‘Sabbakāyapaṭisaṃvedī assasissāmī’ti sikkhati, ‘sabbakāyapaṭisaṃvedī passasissāmī’ti sikkhati, ‘passambhayaṃ kāyasaṅkhāraṃ assasissāmī’ti sikkhati, ‘passambhayaṃ kāyasaṅkhāraṃ passasissāmī’ti sikkhati. &lt;/div&gt;&lt;/div&gt;&lt;div class="q" id="p_7D_951"&gt; &lt;div class="p"&gt;&lt;span class="pN"&gt;951&lt;/span&gt;Iti ajjhattaṃ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati. Samudayadhammānupassī vā kāyasmiṃ viharati, vayadhammānupassī vā kāyasmiṃ viharati, samudayavayadhammānupassī vā kāyasmiṃ viharati. ‘Atthi kāyo’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu kāye kāyānupassī viharati. &lt;/div&gt;&lt;/div&gt;&lt;div class="CENTER" id="p_7D_952"&gt;&lt;span class="pN"&gt;952&lt;/span&gt;Ānāpānapabbaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272411" title="Go to previous page"&gt;&amp;lt;&amp;lt; 9.1 Kāyānupassanā&lt;/a&gt;&lt;a href="javascript:void(0)" onclick="upP()" id="upL" name="272411" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273550" title="Go to next page"&gt;9.1.2 Kāyānupassanāiriyāpathapabba &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
