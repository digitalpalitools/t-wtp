<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A5"&gt;16A5 Pañcakanipātapāḷi&lt;/a&gt; » &lt;a href="/tipitaka/16A5/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/16A5/1/1.2"&gt;1.2 Balavagga&lt;/a&gt;&lt;/div&gt;&lt;div class="i"&gt;1.2.4 Vitthatasutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Balavagga&lt;/div&gt;&lt;div class=h&gt;Vitthatasutta&lt;/div&gt;&lt;div class="q" id="p_16A5_52"&gt; &lt;div class="divNumber"&gt;14.&lt;/div&gt; &lt;div class="p"&gt;&lt;span class="pN"&gt;52&lt;/span&gt;“Pañcimāni, bhikkhave, balāni. Katamāni pañca? Saddhābalaṃ, vīriyabalaṃ, satibalaṃ, samādhibalaṃ, paññābalaṃ. &lt;/div&gt;&lt;/div&gt;&lt;div class="q" id="p_16A5_53"&gt; &lt;div class="p"&gt;&lt;span class="pN"&gt;53&lt;/span&gt;Katamañca, bhikkhave, saddhābalaṃ? Idha, bhikkhave, ariyasāvako saddho hoti, saddahati tathāgatassa bodhiṃ—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Idaṃ vuccati, bhikkhave, saddhābalaṃ. &lt;/div&gt;&lt;/div&gt;&lt;div class="q" id="p_16A5_54"&gt; &lt;div class="p"&gt;&lt;span class="pN"&gt;54&lt;/span&gt;Katamañca, bhikkhave, vīriyabalaṃ? Idha, bhikkhave, ariyasāvako āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya thāmavā daḷhaparakkamo anikkhittadhuro kusalesu dhammesu. Idaṃ vuccati, bhikkhave, vīriyabalaṃ. &lt;/div&gt;&lt;/div&gt;&lt;div class="q" id="p_16A5_55"&gt; &lt;div class="p"&gt;&lt;span class="pN"&gt;55&lt;/span&gt;Katamañca, bhikkhave, satibalaṃ? Idha, bhikkhave, ariyasāvako satimā hoti paramena satinepakkena samannāgato, cirakatampi cirabhāsitampi saritā anussaritā. Idaṃ vuccati, bhikkhave, satibalaṃ. &lt;/div&gt;&lt;/div&gt;&lt;div class="q" id="p_16A5_56"&gt; &lt;div class="p"&gt;&lt;span class="pN"&gt;56&lt;/span&gt;Katamañca, bhikkhave, samādhibalaṃ? Idha, bhikkhave, ariyasāvako vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati; vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati; pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti yaṃ taṃ ariyā ācikkhanti—  ‘upekkhako satimā sukhavihārī’ti tatiyaṃ jhānaṃ upasampajja viharati; sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Idaṃ vuccati, bhikkhave, samādhibalaṃ. &lt;/div&gt;&lt;/div&gt;&lt;div class="q" id="p_16A5_57"&gt; &lt;div class="p"&gt;&lt;span class="pN"&gt;57&lt;/span&gt;Katamañca, bhikkhave, paññābalaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Idaṃ vuccati, bhikkhave, paññābalaṃ. Imāni kho, bhikkhave, pañca balānī”ti. &lt;/div&gt;&lt;/div&gt;&lt;div class="CENTER" id="p_16A5_58"&gt;&lt;span class="pN"&gt;58&lt;/span&gt;Catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275813" title="Go to previous page"&gt;&amp;lt;&amp;lt; 1.2.3 Saṃkhittasutta&lt;/a&gt;&lt;a href="javascript:void(0)" onclick="upP()" id="upL" name="273141" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275815" title="Go to next page"&gt;1.2.5 Daṭṭhabbasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
