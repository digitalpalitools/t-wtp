<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/14S5"&gt;14S5 Mahāvaggasaṃyuttapāḷi&lt;/a&gt; » &lt;a href="/tipitaka/14S5/3"&gt;3 Satipaṭṭhānasaṃyutta&lt;/a&gt; » &lt;a href="/tipitaka/14S5/3/3.2"&gt;3.2 Nālandavagga&lt;/a&gt;&lt;/div&gt;&lt;div class="i"&gt;3.2.10 Janapadakalyāṇīsutta&lt;/div&gt;&lt;div class=h&gt;Satipaṭṭhānasaṃyutta&lt;/div&gt;&lt;div class=h&gt;Nālandavagga&lt;/div&gt;&lt;div class=h&gt;Janapadakalyāṇīsutta&lt;/div&gt;&lt;div class="q" id="p_14S5_855"&gt; &lt;div class="divNumber"&gt;386.&lt;/div&gt; &lt;div class="p"&gt;&lt;span class="pN"&gt;855&lt;/span&gt;Evaṃ me sutaṃ—  ekaṃ samayaṃ bhagavā sumbhesu viharati sedakaṃ nāma sumbhānaṃ nigamo. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—  &lt;/div&gt;&lt;/div&gt;&lt;div class="q" id="p_14S5_856"&gt; &lt;div class="p"&gt;&lt;span class="pN"&gt;856&lt;/span&gt;“Seyyathāpi, bhikkhave, ‘janapadakalyāṇī, janapadakalyāṇī’ti kho, bhikkhave, mahājanakāyo sannipateyya. ‘Sā kho panassa janapadakalyāṇī paramapāsāvinī nacce, paramapāsāvinī gīte. Janapadakalyāṇī naccati gāyatī’ti kho, bhikkhave, bhiyyoso mattāya mahājanakāyo sannipateyya. Atha puriso āgaccheyya jīvitukāmo amaritukāmo sukhakāmo dukkhappaṭikūlo. Tamenaṃ evaṃ vadeyya—  ‘ayaṃ te, ambho purisa, samatittiko telapatto antarena ca mahāsamajjaṃ antarena ca janapadakalyāṇiyā pariharitabbo. Puriso ca te ukkhittāsiko piṭṭhito piṭṭhito anubandhissati. Yattheva naṃ thokampi chaḍḍessati tattheva te siro pātessatī’ti. Taṃ kiṃ maññatha, bhikkhave, api nu so puriso amuṃ telapattaṃ amanasikaritvā bahiddhā pamādaṃ āhareyyā”ti? “No hetaṃ, bhante”. &lt;/div&gt;&lt;/div&gt;&lt;div class="q" id="p_14S5_857"&gt; &lt;div class="p"&gt;&lt;span class="pN"&gt;857&lt;/span&gt;“Upamā kho myāyaṃ, bhikkhave, katā atthassa viññāpanāya. Ayaṃ cevettha attho—  samatittiko telapattoti kho, bhikkhave, kāyagatāya etaṃ satiyā adhivacanaṃ. Tasmātiha, bhikkhave, evaṃ sikkhitabbaṃ—  ‘kāyagatā sati no bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. Evañhi kho, bhikkhave, sikkhitabban”ti. &lt;/div&gt;&lt;/div&gt;&lt;div class="CENTER" id="p_14S5_858"&gt;&lt;span class="pN"&gt;858&lt;/span&gt;Dasamaṃ.&lt;/div&gt;&lt;div class="CENTER" id="p_14S5_859"&gt;&lt;span class="pN"&gt;859&lt;/span&gt;Nālandavaggo dutiyo.&lt;/div&gt;&lt;div class="SUMMARY" id="p_14S5_860"&gt;&lt;span class="pN"&gt;860&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_14S5_861"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;861&lt;/div&gt; &lt;div class="G"&gt;Mahāpuriso nālandaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Cundo celañca bāhiyo;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Uttiyo ariyo brahmā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Sedakaṃ janapadena cāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="274707" title="Go to previous page"&gt;&amp;lt;&amp;lt; 3.2.9 Sedakasutta&lt;/a&gt;&lt;a href="javascript:void(0)" onclick="upP()" id="upL" name="272814" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272815" title="Go to next page"&gt;3.3 Sīlaṭṭhitivagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
