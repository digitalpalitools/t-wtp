<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.6"&gt;2.4.6 Ārāmavagga&lt;/a&gt;&lt;/div&gt;&lt;div class="i"&gt;2.4.6.1 Ārāmapavisanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Ārāmavagga&lt;/div&gt;&lt;div class=h&gt;Ārāmapavisanasikkhāpada&lt;/div&gt;&lt;div class="q" id="p_2V_3087"&gt; &lt;div class="divNumber"&gt;1021.&lt;/div&gt; &lt;div class="p"&gt;&lt;span class="pN"&gt;3087&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū gāmakāvāse ekacīvarā cīvarakammaṃ karonti. Bhikkhuniyo anāpucchā ārāmaṃ pavisitvā yena te bhikkhū tenupasaṅkamiṃsu. Bhikkhū ujjhāyanti khiyyanti vipācenti—  “kathañhi nāma bhikkhuniyo anāpucchā ārāmaṃ pavisissantī”ti…pe…  “saccaṃ kira, bhikkhave, bhikkhuniyo anāpucchā ārāmaṃ pavisantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo anāpucchā ārāmaṃ pavisissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3088"&gt; &lt;div class="p"&gt;&lt;span class="pN"&gt;3088&lt;/span&gt;&lt;span class="bold"&gt;“Yā pana bhikkhunī anāpucchā ārāmaṃ paviseyya, pācittiyan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_3089"&gt; &lt;div class="p"&gt;&lt;span class="pN"&gt;3089&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_3090"&gt; &lt;div class="divNumber"&gt;1022.&lt;/div&gt; &lt;div class="p"&gt;&lt;span class="pN"&gt;3090&lt;/span&gt;Tena kho pana samayena te bhikkhū tamhā āvāsā pakkamiṃsu. Bhikkhuniyo—  “ayyā pakkantā”ti ārāmaṃ nāgamaṃsu. Atha kho te bhikkhū punadeva taṃ āvāsaṃ paccāgacchiṃsu. Bhikkhuniyo—  “ayyā āgatā”ti āpucchā ārāmaṃ pavisitvā yena te bhikkhū tenupasaṅkamiṃsu; upasaṅkamitvā te bhikkhū abhivādetvā ekamantaṃ aṭṭhaṃsu. Ekamantaṃ ṭhitā kho tā bhikkhuniyo te bhikkhū etadavocuṃ—  “kissa tumhe, bhaginiyo, ārāmaṃ neva sammajjittha na pānīyaṃ paribhojanīyaṃ upaṭṭhāpitthā”ti? “Bhagavatā, ayyā, sikkhāpadaṃ paññattaṃ—  ‘na anāpucchā ārāmo pavisitabbo’ti. Tena mayaṃ na āgamimhā”ti. Bhagavato etamatthaṃ ārocesuṃ…pe…  anujānāmi, bhikkhave, santaṃ bhikkhuṃ āpucchā ārāmaṃ pavisituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3091"&gt; &lt;div class="p"&gt;&lt;span class="pN"&gt;3091&lt;/span&gt;&lt;span class="bold"&gt;“Yā pana bhikkhunī santaṃ bhikkhuṃ anāpucchā ārāmaṃ paviseyya, pācittiyan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_3092"&gt; &lt;div class="p"&gt;&lt;span class="pN"&gt;3092&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_3093"&gt; &lt;div class="divNumber"&gt;1023.&lt;/div&gt; &lt;div class="p"&gt;&lt;span class="pN"&gt;3093&lt;/span&gt;Tena kho pana samayena te bhikkhū tamhā āvāsā pakkamitvā punadeva taṃ āvāsaṃ paccāgacchiṃsu. Bhikkhuniyo—  “ayyā pakkantā”ti anāpucchā ārāmaṃ pavisiṃsu. Tāsaṃ kukkuccaṃ ahosi—  “bhagavatā sikkhāpadaṃ paññattaṃ—  ‘na santaṃ bhikkhuṃ anāpucchā ārāmo pavisitabbo’ti. Mayañcamhā santaṃ bhikkhuṃ anāpucchā ārāmaṃ pavisimhā. Kacci nu kho mayaṃ pācittiyaṃ āpattiṃ āpannā”ti…pe…  bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3094"&gt; &lt;div class="divNumber"&gt;1024.&lt;/div&gt; &lt;div class="p"&gt;&lt;span class="pN"&gt;3094&lt;/span&gt;&lt;span class="bold"&gt;“Yā pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyan”&lt;/span&gt;ti. (&lt;span class="italic"&gt;51&lt;/span&gt;:&lt;span class="bold"&gt;106&lt;/span&gt;) &lt;/div&gt;&lt;/div&gt;&lt;div class="q" id="p_2V_3095"&gt; &lt;div class="divNumber"&gt;1025.&lt;/div&gt; &lt;div class="p"&gt;&lt;span class="pN"&gt;3095&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3096"&gt; &lt;div class="p"&gt;&lt;span class="pN"&gt;3096&lt;/span&gt;&lt;span class="bold"&gt;Jānāti&lt;/span&gt; nāma sāmaṃ vā jānāti, aññe vā tassā ārocenti, te vā ārocenti. &lt;/div&gt;&lt;/div&gt;&lt;div class="q" id="p_2V_3097"&gt; &lt;div class="p"&gt;&lt;span class="pN"&gt;3097&lt;/span&gt;&lt;span class="bold"&gt;Sabhikkhuko&lt;/span&gt; nāma ārāmo yattha bhikkhū rukkhamūlepi vasanti. &lt;/div&gt;&lt;/div&gt;&lt;div class="q" id="p_2V_3098"&gt; &lt;div class="p"&gt;&lt;span class="pN"&gt;3098&lt;/span&gt;&lt;span class="bold"&gt;Anāpucchā ārāmaṃ paviseyyā&lt;/span&gt;ti bhikkhuṃ vā sāmaṇeraṃ vā ārāmikaṃ vā anāpucchā parikkhittassa ārāmassa parikkhepaṃ atikkāmentiyā āpatti pācittiyassa. Aparikkhittassa ārāmassa upacāraṃ okkamantiyā āpatti pācittiyassa. &lt;/div&gt;&lt;/div&gt;&lt;div class="q" id="p_2V_3099"&gt; &lt;div class="divNumber"&gt;1026.&lt;/div&gt; &lt;div class="p"&gt;&lt;span class="pN"&gt;3099&lt;/span&gt;Sabhikkhuke sabhikkhukasaññā santaṃ bhikkhuṃ anāpucchā ārāmaṃ pavisati, āpatti pācittiyassa. Sabhikkhuke vematikā santaṃ bhikkhuṃ anāpucchā ārāmaṃ pavisati, āpatti dukkaṭassa. Sabhikkhuke abhikkhukasaññā santaṃ bhikkhuṃ anāpucchā ārāmaṃ pavisati, anāpatti. &lt;/div&gt;&lt;/div&gt;&lt;div class="q" id="p_2V_3100"&gt; &lt;div class="p"&gt;&lt;span class="pN"&gt;3100&lt;/span&gt;Abhikkhuke sabhikkhukasaññā, āpatti dukkaṭassa. Abhikkhuke vematikā, āpatti dukkaṭassa. Abhikkhuke abhikkhukasaññā, anāpatti. &lt;/div&gt;&lt;/div&gt;&lt;div class="q" id="p_2V_3101"&gt; &lt;div class="divNumber"&gt;1027.&lt;/div&gt; &lt;div class="p"&gt;&lt;span class="pN"&gt;3101&lt;/span&gt;Anāpatti—  santaṃ bhikkhuṃ āpucchā pavisati, asantaṃ bhikkhuṃ anāpucchā pavisati, sīsānulokikā gacchati, yattha bhikkhuniyo sannipatitā honti tattha gacchati, ārāmena maggo hoti, gilānāya, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3102"&gt;&lt;span class="pN"&gt;3102&lt;/span&gt;Paṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273290" title="Go to previous page"&gt;&amp;lt;&amp;lt; 2.4.6 Ārāmavagga&lt;/a&gt;&lt;a href="javascript:void(0)" onclick="upP()" id="upL" name="273290" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276688" title="Go to next page"&gt;2.4.6.2 Bhikkhuakkosanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
