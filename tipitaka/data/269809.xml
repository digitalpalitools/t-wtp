<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/7"&gt;7 Opammakathāpañha&lt;/a&gt; » &lt;a href="/tipitaka/28Mi/7/7.3"&gt;7.3 Pathavīvagga&lt;/a&gt;&lt;/div&gt;&lt;div class="i"&gt;7.3.3 Tejaṅgapañha&lt;/div&gt;&lt;div class=h&gt;Opammakathāpañha&lt;/div&gt;&lt;div class=h&gt;Pathavīvagga&lt;/div&gt;&lt;div class=h&gt;Tejaṅgapañha&lt;/div&gt;&lt;div class="q" id="p_28Mi_1770"&gt; &lt;div class="divNumber"&gt;247.&lt;/div&gt; &lt;div class="p"&gt;&lt;span class="pN"&gt;1770&lt;/span&gt;“Bhante nāgasena, ‘tejassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti? “Yathā, mahārāja, tejo tiṇakaṭṭhasākhāpalāsaṃ ḍahati; evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā. Idaṃ, mahārāja, tejassa paṭhamaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1771"&gt; &lt;div class="p"&gt;&lt;span class="pN"&gt;1771&lt;/span&gt;Puna caparaṃ, mahārāja, tejo niddayo akāruṇiko; evameva kho, mahārāja, yoginā yogāvacarena sabbakilesesu kāruññānuddayā na kātabbā. Idaṃ, mahārāja, tejassa dutiyaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1772"&gt; &lt;div class="p"&gt;&lt;span class="pN"&gt;1772&lt;/span&gt;Puna caparaṃ, mahārāja, tejo sītaṃ paṭihanati; evameva kho, mahārāja, yoginā yogāvacarena vīriyasantāpatejaṃ abhijanetvā kilesā paṭihantabbā. Idaṃ, mahārāja, tejassa tatiyaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1773"&gt; &lt;div class="p"&gt;&lt;span class="pN"&gt;1773&lt;/span&gt;Puna caparaṃ, mahārāja, tejo anunayappaṭighavippamutto uṇhamabhijaneti; evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṃ. Idaṃ, mahārāja, tejassa catutthaṃ aṅgaṃ gahetabbaṃ. &lt;/div&gt;&lt;/div&gt;&lt;div class="q" id="p_28Mi_1774"&gt; &lt;div class="p"&gt;&lt;span class="pN"&gt;1774&lt;/span&gt;Puna caparaṃ, mahārāja, tejo andhakāraṃ vidhamitvā ālokaṃ dassayati; evameva kho, mahārāja, yoginā yogāvacarena avijjandhakāraṃ vidhamitvā ñāṇālokaṃ dassayitabbaṃ. Idaṃ, mahārāja, tejassa pañcamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena sakaṃ puttaṃ rāhulaṃ ovadantena—  &lt;/div&gt;&lt;/div&gt;&lt;div class="q" id="p_28Mi_1775"&gt; &lt;div class="p"&gt;&lt;span class="pN"&gt;1775&lt;/span&gt;‘Tejosamaṃ, rāhula, bhāvanaṃ bhāvehi. Tejosamaṃ hi te, rāhula, bhāvanaṃ bhāvayato uppannā manāpāmanāpā phassā cittaṃ na pariyādāya ṭhassantī’”ti. &lt;/div&gt;&lt;/div&gt;&lt;div class="CENTER" id="p_28Mi_1776"&gt;&lt;span class="pN"&gt;1776&lt;/span&gt;Tejaṅgapañho tatiyo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269808" title="Go to previous page"&gt;&amp;lt;&amp;lt; 7.3.2 Āpaṅgapañha&lt;/a&gt;&lt;a href="javascript:void(0)" onclick="upP()" id="upL" name="267886" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269810" title="Go to next page"&gt;7.3.4 Vāyuṅgapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
