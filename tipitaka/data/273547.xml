<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/7D"&gt;7D Mahāvaggapāḷi&lt;/a&gt; » &lt;a href="/tipitaka/7D/8"&gt;8 Sakkapañhasutta&lt;/a&gt; » &lt;a href="/tipitaka/7D/8/8.2"&gt;8.2 Sakkūpasaṅkama&lt;/a&gt;&lt;/div&gt;&lt;div class="i"&gt;8.2.4 Indriyasaṃvara&lt;/div&gt;&lt;div class=h&gt;Sakkapañhasutta&lt;/div&gt;&lt;div class=h&gt;Sakkūpasaṅkama&lt;/div&gt;&lt;div class=h&gt;Indriyasaṃvara&lt;/div&gt;&lt;div class="q" id="p_7D_895"&gt; &lt;div class="divNumber"&gt;365.&lt;/div&gt; &lt;div class="p"&gt;&lt;span class="pN"&gt;895&lt;/span&gt;Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi—  &lt;/div&gt;&lt;/div&gt;&lt;div class="q" id="p_7D_896"&gt; &lt;div class="p"&gt;&lt;span class="pN"&gt;896&lt;/span&gt;“Kathaṃ paṭipanno pana, mārisa, bhikkhu indriyasaṃvarāya paṭipanno hotī”ti? “Cakkhuviññeyyaṃ rūpampāhaṃ, devānaminda, duvidhena vadāmi—  sevitabbampi, asevitabbampi. Sotaviññeyyaṃ saddampāhaṃ, devānaminda, duvidhena vadāmi—  sevitabbampi, asevitabbampi. Ghānaviññeyyaṃ gandhampāhaṃ, devānaminda, duvidhena vadāmi—  sevitabbampi, asevitabbampi. Jivhāviññeyyaṃ rasampāhaṃ, devānaminda, duvidhena vadāmi—  sevitabbampi, asevitabbampi. Kāyaviññeyyaṃ phoṭṭhabbampāhaṃ, devānaminda, duvidhena vadāmi—  sevitabbampi, asevitabbampi. Manoviññeyyaṃ dhammampāhaṃ, devānaminda, duvidhena vadāmi—  sevitabbampi, asevitabbampī”ti. &lt;/div&gt;&lt;/div&gt;&lt;div class="q" id="p_7D_897"&gt; &lt;div class="p"&gt;&lt;span class="pN"&gt;897&lt;/span&gt;Evaṃ vutte, sakko devānamindo bhagavantaṃ etadavoca—  &lt;/div&gt;&lt;/div&gt;&lt;div class="q" id="p_7D_898"&gt; &lt;div class="p"&gt;&lt;span class="pN"&gt;898&lt;/span&gt;“Imassa kho ahaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmi. Yathārūpaṃ, bhante, cakkhuviññeyyaṃ rūpaṃ sevato akusalā dhammā abhivaḍḍhanti, kusalā dhammā parihāyanti, evarūpaṃ cakkhuviññeyyaṃ rūpaṃ na sevitabbaṃ. Yathārūpañca kho, bhante, cakkhuviññeyyaṃ rūpaṃ sevato akusalā dhammā parihāyanti, kusalā dhammā abhivaḍḍhanti, evarūpaṃ cakkhuviññeyyaṃ rūpaṃ sevitabbaṃ. Yathārūpañca kho, bhante, sotaviññeyyaṃ saddaṃ sevato…pe…  ghānaviññeyyaṃ gandhaṃ sevato…  jivhāviññeyyaṃ rasaṃ sevato…  kāyaviññeyyaṃ phoṭṭhabbaṃ sevato…  manoviññeyyaṃ dhammaṃ sevato akusalā dhammā abhivaḍḍhanti, kusalā dhammā parihāyanti, evarūpo manoviññeyyo dhammo na sevitabbo. Yathārūpañca kho, bhante, manoviññeyyaṃ dhammaṃ sevato akusalā dhammā parihāyanti, kusalā dhammā abhivaḍḍhanti, evarūpo manoviññeyyo dhammo sevitabbo. &lt;/div&gt;&lt;/div&gt;&lt;div class="q" id="p_7D_899"&gt; &lt;div class="p"&gt;&lt;span class="pN"&gt;899&lt;/span&gt;Imassa kho me, bhante, bhagavatā saṃkhittena bhāsitassa evaṃ vitthārena atthaṃ ājānato tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā”ti. &lt;/div&gt;&lt;/div&gt;&lt;div class="q" id="p_7D_900"&gt; &lt;div class="divNumber"&gt;366.&lt;/div&gt; &lt;div class="p"&gt;&lt;span class="pN"&gt;900&lt;/span&gt;Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi—  &lt;/div&gt;&lt;/div&gt;&lt;div class="q" id="p_7D_901"&gt; &lt;div class="p"&gt;&lt;span class="pN"&gt;901&lt;/span&gt;“Sabbeva nu kho, mārisa, samaṇabrāhmaṇā ekantavādā ekantasīlā ekantachandā ekantaajjhosānā”ti? “Na kho, devānaminda, sabbe samaṇabrāhmaṇā ekantavādā ekantasīlā ekantachandā ekantaajjhosānā”ti. &lt;/div&gt;&lt;/div&gt;&lt;div class="q" id="p_7D_902"&gt; &lt;div class="p"&gt;&lt;span class="pN"&gt;902&lt;/span&gt;“Kasmā pana, mārisa, na sabbe samaṇabrāhmaṇā ekantavādā ekantasīlā ekantachandā ekantaajjhosānā”ti? “Anekadhātu nānādhātu kho, devānaminda, loko. Tasmiṃ anekadhātunānādhātusmiṃ loke yaṃ yadeva sattā dhātuṃ abhinivisanti, taṃ tadeva thāmasā parāmāsā abhinivissa voharanti—  ‘idameva saccaṃ moghamaññan’ti. Tasmā na sabbe samaṇabrāhmaṇā ekantavādā ekantasīlā ekantachandā ekantaajjhosānā”ti. &lt;/div&gt;&lt;/div&gt;&lt;div class="q" id="p_7D_903"&gt; &lt;div class="p"&gt;&lt;span class="pN"&gt;903&lt;/span&gt;“Sabbeva nu kho, mārisa, samaṇabrāhmaṇā accantaniṭṭhā accantayogakkhemī accantabrahmacārī accantapariyosānā”ti? “Na kho, devānaminda, sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā”ti. &lt;/div&gt;&lt;/div&gt;&lt;div class="q" id="p_7D_904"&gt; &lt;div class="p"&gt;&lt;span class="pN"&gt;904&lt;/span&gt;“Kasmā pana, mārisa, na sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā”ti? “Ye kho, devānaminda, bhikkhū taṇhāsaṅkhayavimuttā te accantaniṭṭhā accantayogakkhemī accantabrahmacārī accantapariyosānā. Tasmā na sabbe samaṇabrāhmaṇā accantaniṭṭhā accantayogakkhemī accantabrahmacārī accantapariyosānā”ti. &lt;/div&gt;&lt;/div&gt;&lt;div class="q" id="p_7D_905"&gt; &lt;div class="p"&gt;&lt;span class="pN"&gt;905&lt;/span&gt;Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi—  “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṃkathā bhagavato pañhaveyyākaraṇaṃ sutvā”ti. &lt;/div&gt;&lt;/div&gt;&lt;div class="q" id="p_7D_906"&gt; &lt;div class="divNumber"&gt;367.&lt;/div&gt; &lt;div class="p"&gt;&lt;span class="pN"&gt;906&lt;/span&gt;Itiha sakko devānamindo bhagavato bhāsitaṃ abhinanditvā anumoditvā bhagavantaṃ etadavoca—  &lt;/div&gt;&lt;/div&gt;&lt;div class="q" id="p_7D_907"&gt; &lt;div class="p"&gt;&lt;span class="pN"&gt;907&lt;/span&gt;“Ejā, bhante, rogo, ejā gaṇḍo, ejā sallaṃ, ejā imaṃ purisaṃ parikaḍḍhati tassa tasseva bhavassa abhinibbattiyā. Tasmā ayaṃ puriso uccāvacamāpajjati. Yesāhaṃ, bhante, pañhānaṃ ito bahiddhā aññesu samaṇabrāhmaṇesu okāsakammampi nālatthaṃ, te me bhagavatā byākatā. Dīgharattānusayitañca pana me vicikicchākathaṃkathāsallaṃ, tañca bhagavatā abbuḷhan”ti. &lt;/div&gt;&lt;/div&gt;&lt;div class="q" id="p_7D_908"&gt; &lt;div class="p"&gt;&lt;span class="pN"&gt;908&lt;/span&gt;“Abhijānāsi no tvaṃ, devānaminda, ime pañhe aññe samaṇabrāhmaṇe pucchitā”ti? “Abhijānāmahaṃ, bhante, ime pañhe aññe samaṇabrāhmaṇe pucchitā”ti. “Yathā kathaṃ pana te, devānaminda, byākaṃsu? Sace te agaru bhāsassū”ti. “Na kho me, bhante, garu yatthassa bhagavā nisinno bhagavantarūpo vā”ti. “Tena hi, devānaminda, bhāsassū”ti. “Yesvāhaṃ, bhante, maññāmi samaṇabrāhmaṇā āraññikā pantasenāsanāti, tyāhaṃ upasaṅkamitvā ime pañhe pucchāmi, te mayā puṭṭhā na sampāyanti, asampāyantā mamaṃyeva paṭipucchanti—  ‘ko nāmo āyasmā’ti? Tesāhaṃ puṭṭho byākaromi—  ‘ahaṃ kho, mārisa, sakko devānamindo’ti. Te mamaṃyeva uttari paṭipucchanti—  ‘kiṃ panāyasmā, devānaminda, kammaṃ katvā imaṃ ṭhānaṃ patto’ti? Tesāhaṃ yathāsutaṃ yathāpariyattaṃ dhammaṃ desemi. Te tāvatakeneva attamanā honti—  ‘sakko ca no devānamindo diṭṭho, yañca no apucchimhā, tañca no byākāsī’ti. Te aññadatthu mamaṃyeva sāvakā sampajjanti, na cāhaṃ tesaṃ. Ahaṃ kho pana, bhante, bhagavato sāvako sotāpanno avinipātadhammo niyato sambodhiparāyaṇo”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273546" title="Go to previous page"&gt;&amp;lt;&amp;lt; 8.2.3 Pātimokkhasaṃvara&lt;/a&gt;&lt;a href="javascript:void(0)" onclick="upP()" id="upL" name="272409" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273548" title="Go to next page"&gt;8.2.5 Somanassapaṭilābhakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
