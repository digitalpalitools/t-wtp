<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/9M"&gt;9M Mūlapaṇṇāsapāḷi&lt;/a&gt; » &lt;a href="/tipitaka/9M/1"&gt;1 Mūlapariyāyavagga&lt;/a&gt; » &lt;a href="/tipitaka/9M/1/1.2"&gt;1.2 Sabbāsavasutta&lt;/a&gt;&lt;/div&gt;&lt;div class="i"&gt;1.2.3 Paṭisevanāpahātabbaāsava&lt;/div&gt;&lt;div class=h&gt;Mūlapariyāyavagga&lt;/div&gt;&lt;div class=h&gt;Sabbāsavasutta&lt;/div&gt;&lt;div class=h&gt;Paṭisevanāpahātabbaāsava&lt;/div&gt;&lt;div class="q" id="p_9M_67"&gt; &lt;div class="divNumber"&gt;23.&lt;/div&gt; &lt;div class="p"&gt;&lt;span class="pN"&gt;67&lt;/span&gt;Katame ca, bhikkhave, āsavā paṭisevanā pahātabbā? Idha, bhikkhave, bhikkhu paṭisaṅkhā yoniso cīvaraṃ paṭisevati—  ‘yāvadeva sītassa paṭighātāya, uṇhassa paṭighātāya, ḍaṃsamakasavātātapasarīsapasamphassānaṃ paṭighātāya, yāvadeva hirikopīnappaṭicchādanatthaṃ’. &lt;/div&gt;&lt;/div&gt;&lt;div class="q" id="p_9M_68"&gt; &lt;div class="p"&gt;&lt;span class="pN"&gt;68&lt;/span&gt;Paṭisaṅkhā yoniso piṇḍapātaṃ paṭisevati—  ‘neva davāya, na madāya, na maṇḍanāya, na vibhūsanāya, yāvadeva imassa kāyassa ṭhitiyā yāpanāya, vihiṃsūparatiyā, brahmacariyānuggahāya, iti purāṇañca vedanaṃ paṭihaṅkhāmi navañca vedanaṃ na uppādessāmi, yātrā ca me bhavissati anavajjatā ca phāsuvihāro ca’. &lt;/div&gt;&lt;/div&gt;&lt;div class="q" id="p_9M_69"&gt; &lt;div class="p"&gt;&lt;span class="pN"&gt;69&lt;/span&gt;Paṭisaṅkhā yoniso senāsanaṃ paṭisevati—  ‘yāvadeva sītassa paṭighātāya, uṇhassa paṭighātāya, ḍaṃsamakasavātātapasarīsapasamphassānaṃ paṭighātāya, yāvadeva utuparissayavinodanapaṭisallānārāmatthaṃ’. &lt;/div&gt;&lt;/div&gt;&lt;div class="q" id="p_9M_70"&gt; &lt;div class="p"&gt;&lt;span class="pN"&gt;70&lt;/span&gt;Paṭisaṅkhā yoniso gilānappaccayabhesajjaparikkhāraṃ paṭisevati—  ‘yāvadeva uppannānaṃ veyyābādhikānaṃ vedanānaṃ paṭighātāya, abyābajjhaparamatāya’. &lt;/div&gt;&lt;/div&gt;&lt;div class="q" id="p_9M_71"&gt; &lt;div class="p"&gt;&lt;span class="pN"&gt;71&lt;/span&gt;Yañhissa, bhikkhave, appaṭisevato uppajjeyyuṃ āsavā vighātapariḷāhā, paṭisevato evaṃsa te āsavā vighātapariḷāhā na honti. Ime vuccanti, bhikkhave, āsavā paṭisevanā pahātabbā. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273598" title="Go to previous page"&gt;&amp;lt;&amp;lt; 1.2.2 Saṃvarāpahātabbaāsava&lt;/a&gt;&lt;a href="javascript:void(0)" onclick="upP()" id="upL" name="272536" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273600" title="Go to next page"&gt;1.2.4 Adhivāsanāpahātabbaāsava &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
