<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/2"&gt;2 Uposathakkhandhaka&lt;/a&gt;&lt;/div&gt;&lt;div class="i"&gt;2.15 Adhammakammapaṭikkosanādi&lt;/div&gt;&lt;div class=h&gt;Uposathakkhandhaka&lt;/div&gt;&lt;div class=h&gt;Adhammakammapaṭikkosanādi&lt;/div&gt;&lt;div class="q" id="p_3V_642"&gt; &lt;div class="divNumber"&gt;154.&lt;/div&gt; &lt;div class="p"&gt;&lt;span class="pN"&gt;642&lt;/span&gt;Tena kho pana samayena chabbaggiyā bhikkhū saṃghamajjhe adhammakammaṃ karonti. Bhagavato etamatthaṃ ārocesuṃ. “Na, bhikkhave, adhammakammaṃ kātabbaṃ. Yo kareyya, āpatti dukkaṭassāti. Karontiyeva adhammakammaṃ. Bhagavato etamatthaṃ ārocesuṃ. Anujānāmi, bhikkhave, adhammakamme kayiramāne paṭikkositun”ti. &lt;/div&gt;&lt;/div&gt;&lt;div class="q" id="p_3V_643"&gt; &lt;div class="p"&gt;&lt;span class="pN"&gt;643&lt;/span&gt;Tena kho pana samayena pesalā bhikkhū chabbaggiyehi bhikkhūhi adhammakamme kayiramāne paṭikkosanti. Chabbaggiyā bhikkhū labhanti āghātaṃ, labhanti appaccayaṃ, vadhena tajjenti. Bhagavato etamatthaṃ ārocesuṃ. “Anujānāmi, bhikkhave, diṭṭhimpi āvikātunti. Tesaṃyeva santike diṭṭhiṃ āvikaronti. Chabbaggiyā bhikkhū labhanti āghātaṃ, labhanti appaccayaṃ, vadhena tajjenti. Bhagavato etamatthaṃ ārocesuṃ. Anujānāmi, bhikkhave, catūhi pañcahi paṭikkosituṃ, dvīhi tīhi diṭṭhiṃ āvikātuṃ, ekena adhiṭṭhātuṃ—  ‘na metaṃ khamatī’”ti. &lt;/div&gt;&lt;/div&gt;&lt;div class="q" id="p_3V_644"&gt; &lt;div class="p"&gt;&lt;span class="pN"&gt;644&lt;/span&gt;Tena kho pana samayena chabbaggiyā bhikkhū saṃghamajjhe pātimokkhaṃ uddisamānā sañcicca na sāventi. Bhagavato etamatthaṃ ārocesuṃ. “Na, bhikkhave, pātimokkhuddesakena sañcicca na sāvetabbaṃ. Yo na sāveyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_645"&gt; &lt;div class="p"&gt;&lt;span class="pN"&gt;645&lt;/span&gt;Tena kho pana samayena āyasmā udāyī saṃghassa pātimokkhuddesako hoti kākassarako. Atha kho āyasmato udāyissa etadahosi—  “bhagavatā paññattaṃ—  ‘pātimokkhuddesakena sāvetabban’ti, ahañcamhi kākassarako, kathaṃ nu kho mayā paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, pātimokkhuddesakena vāyamituṃ—  ‘kathaṃ sāveyyan’ti. Vāyamantassa anāpattī”ti. &lt;/div&gt;&lt;/div&gt;&lt;div class="q" id="p_3V_646"&gt; &lt;div class="p"&gt;&lt;span class="pN"&gt;646&lt;/span&gt;Tena kho pana samayena devadatto sagahaṭṭhāya parisāya pātimokkhaṃ uddisati. Bhagavato etamatthaṃ ārocesuṃ. “Na, bhikkhave, sagahaṭṭhāya parisāya pātimokkhaṃ uddisitabbaṃ. Yo uddiseyya, āpatti dukkaṭassā”ti. &lt;/div&gt;&lt;/div&gt;&lt;div class="q" id="p_3V_647"&gt; &lt;div class="p"&gt;&lt;span class="pN"&gt;647&lt;/span&gt;Tena kho pana samayena chabbaggiyā bhikkhū saṃghamajjhe anajjhiṭṭhā pātimokkhaṃ uddisanti. Bhagavato etamatthaṃ ārocesuṃ. “Na, bhikkhave, saṃghamajjhe anajjhiṭṭhena pātimokkhaṃ uddisitabbaṃ. Yo uddiseyya, āpatti dukkaṭassa. Anujānāmi, bhikkhave, therādhikaṃ pātimokkhan”ti. &lt;/div&gt;&lt;/div&gt;&lt;div class="CENTER" id="p_3V_648"&gt;&lt;span class="pN"&gt;648&lt;/span&gt;Aññatitthiyabhāṇavāro niṭṭhito paṭhamo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="271891" title="Go to previous page"&gt;&amp;lt;&amp;lt; 2.14 Codanākathā&lt;/a&gt;&lt;a href="javascript:void(0)" onclick="upP()" id="upL" name="271604" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271893" title="Go to next page"&gt;2.16 Pātimokkhuddesakaajjhesanādi &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
