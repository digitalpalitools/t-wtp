<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/32Kv"&gt;32Kv Kathāvatthupāḷi&lt;/a&gt; » &lt;a href="/tipitaka/32Kv/2"&gt;2 Niyāmapaṇṇāsaka&lt;/a&gt; » &lt;a href="/tipitaka/32Kv/2/2.2"&gt;2.2 Sattamavagga&lt;/a&gt;&lt;/div&gt;&lt;div class="i"&gt;2.2.1 Saṅgahitakathā&lt;/div&gt;&lt;div class=h&gt;Niyāmapaṇṇāsaka&lt;/div&gt;&lt;div class=h&gt;Sattamavagga&lt;/div&gt;&lt;div class=h&gt;Saṅgahitakathā&lt;/div&gt;&lt;div class="q" id="p_32Kv_1612"&gt; &lt;div class="divNumber"&gt;471.&lt;/div&gt; &lt;div class="p"&gt;&lt;span class="pN"&gt;1612&lt;/span&gt;๐ Natthi keci dhammā kehici dhammehi saṅgahitāti? Āmantā. Nanu atthi keci dhammā kehici dhammehi gaṇanaṃ gacchanti uddesaṃ gacchanti pariyāpannāti? Āmantā. Hañci atthi keci dhammā kehici dhammehi gaṇanaṃ gacchanti uddesaṃ gacchanti pariyāpannā, no ca vata re vattabbe—  “natthi keci dhammā kehici dhammehi saṅgahitā”ti. &lt;/div&gt;&lt;/div&gt;&lt;div class="q" id="p_32Kv_1613"&gt; &lt;div class="p"&gt;&lt;span class="pN"&gt;1613&lt;/span&gt;๐ Cakkhāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatīti. Hañci cakkhāyatanaṃ rūpakkhandhagaṇanaṃ gacchati, tena vata re vattabbe—  “cakkhāyatanaṃ rūpakkhandhena saṅgahitan”ti. Sotāyatanaṃ…pe…  ghānāyatanaṃ…pe…  jivhāyatanaṃ…pe…  kāyāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatīti. Hañci kāyāyatanaṃ rūpakkhandhagaṇanaṃ gacchati, tena vata re vattabbe—  “kāyāyatanaṃ rūpakkhandhena saṅgahitan”ti. &lt;/div&gt;&lt;/div&gt;&lt;div class="q" id="p_32Kv_1614"&gt; &lt;div class="p"&gt;&lt;span class="pN"&gt;1614&lt;/span&gt;๐ Rūpāyatanaṃ…pe…  saddāyatanaṃ…pe…  gandhāyatanaṃ…pe…  rasāyatanaṃ…pe…  phoṭṭhabbāyatanaṃ katamakkhandhagaṇanaṃ gacchatīti? Rūpakkhandhagaṇanaṃ gacchatīti. Hañci phoṭṭhabbāyatanaṃ rūpakkhandhagaṇanaṃ gacchati, tena vata re vattabbe—  “phoṭṭhabbāyatanaṃ rūpakkhandhena saṅgahitan”ti. &lt;/div&gt;&lt;/div&gt;&lt;div class="q" id="p_32Kv_1615"&gt; &lt;div class="p"&gt;&lt;span class="pN"&gt;1615&lt;/span&gt;๐ Sukhā vedanā katamakkhandhagaṇanaṃ gacchatīti? Vedanākkhandhagaṇanaṃ gacchatīti. Hañci sukhā vedanā vedanākkhandhagaṇanaṃ gacchati, tena vata re vattabbe—  “sukhā vedanā vedanākkhandhena saṅgahitā”ti. Dukkhā vedanā…pe…  adukkhamasukhā vedanā katamakkhandhagaṇanaṃ gacchatīti? Vedanākkhandhagaṇanaṃ gacchatīti. Hañci adukkhamasukhā vedanā vedanākkhandhagaṇanaṃ gacchati, tena vata re vattabbe—  “adukkhamasukhā vedanā vedanākkhandhena saṅgahitā”ti. &lt;/div&gt;&lt;/div&gt;&lt;div class="q" id="p_32Kv_1616"&gt; &lt;div class="p"&gt;&lt;span class="pN"&gt;1616&lt;/span&gt;๐ Cakkhusamphassajā saññā katamakkhandhagaṇanaṃ gacchatīti? Saññākkhandhagaṇanaṃ gacchatīti. Hañci cakkhusamphassajā saññā saññākkhandhagaṇanaṃ gacchati, tena vata re vattabbe—  “cakkhusamphassajā saññā saññākkhandhena saṅgahitā”ti. Sotasamphassajā saññā…pe…  manosamphassajā saññā katamakkhandhagaṇanaṃ gacchatīti? Saññākkhandhagaṇanaṃ gacchatīti. Hañci manosamphassajā saññā saññākkhandhagaṇanaṃ gacchati, tena vata re vattabbe—  “manosamphassajā saññā saññākkhandhena saṅgahitā”ti. &lt;/div&gt;&lt;/div&gt;&lt;div class="q" id="p_32Kv_1617"&gt; &lt;div class="p"&gt;&lt;span class="pN"&gt;1617&lt;/span&gt;๐ Cakkhusamphassajā cetanā…pe…  manosamphassajā cetanā katamakkhandhagaṇanaṃ gacchatīti? Saṅkhārakkhandhagaṇanaṃ gacchatīti. Hañci manosamphassajā cetanā saṅkhārakkhandhagaṇanaṃ gacchati, tena vata re vattabbe—  “manosamphassajā cetanā saṅkhārakkhandhena saṅgahitā”ti. &lt;/div&gt;&lt;/div&gt;&lt;div class="q" id="p_32Kv_1618"&gt; &lt;div class="p"&gt;&lt;span class="pN"&gt;1618&lt;/span&gt;๐ Cakkhuviññāṇaṃ…pe…  manoviññāṇaṃ katamakkhandhagaṇanaṃ gacchatīti? Viññāṇakkhandhagaṇanaṃ gacchatīti. Hañci manoviññāṇaṃ viññāṇakkhandhagaṇanaṃ gacchati, tena vata re vattabbe—  “manoviññāṇaṃ viññāṇakkhandhena saṅgahitan”ti. &lt;/div&gt;&lt;/div&gt;&lt;div class="q" id="p_32Kv_1619"&gt; &lt;div class="divNumber"&gt;472.&lt;/div&gt; &lt;div class="p"&gt;&lt;span class="pN"&gt;1619&lt;/span&gt;× Yathā dāmena vā yottena vā dve balībaddā saṅgahitā, sikkāya piṇḍapāto saṅgahito, sā gaddulena saṅgahito; evameva te dhammā tehi dhammehi saṅgahitāti? Hañci dāmena vā yottena vā dve balībaddā saṅgahitā, sikkāya piṇḍapāto saṅgahito, sā gaddulena saṅgahito, tena vata re vattabbe—  “atthi keci dhammā kehici dhammehi saṅgahitā”ti. &lt;/div&gt;&lt;/div&gt;&lt;div class="CENTER" id="p_32Kv_1620"&gt;&lt;span class="pN"&gt;1620&lt;/span&gt;Saṅgahitakathā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="268001" title="Go to previous page"&gt;&amp;lt;&amp;lt; 2.2 Sattamavagga&lt;/a&gt;&lt;a href="javascript:void(0)" onclick="upP()" id="upL" name="268001" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270194" title="Go to next page"&gt;2.2.2 Sampayuttakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
