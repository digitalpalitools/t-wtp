<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/3V"&gt;3V Mahāvaggapāḷi&lt;/a&gt; » &lt;a href="/tipitaka/3V/7"&gt;7 Kathinakkhandhaka&lt;/a&gt;&lt;/div&gt;&lt;div class="i"&gt;7.10 Āsādoḷasaka&lt;/div&gt;&lt;div class=h&gt;Kathinakkhandhaka&lt;/div&gt;&lt;div class=h&gt;Āsādoḷasaka&lt;/div&gt;&lt;div class="q" id="p_3V_1482"&gt; &lt;div class="divNumber"&gt;319.&lt;/div&gt; &lt;div class="p"&gt;&lt;span class="pN"&gt;1482&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa bhikkhuno niṭṭhānantiko kathinuddhāro. (1) &lt;/div&gt;&lt;/div&gt;&lt;div class="q" id="p_3V_1483"&gt; &lt;div class="p"&gt;&lt;span class="pN"&gt;1483&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “nevimaṃ cīvaraṃ kāressaṃ, na paccessan”ti. Tassa bhikkhuno sanniṭṭhānantiko kathinuddhāro. (2) &lt;/div&gt;&lt;/div&gt;&lt;div class="q" id="p_3V_1484"&gt; &lt;div class="p"&gt;&lt;span class="pN"&gt;1484&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa taṃ cīvaraṃ kayiramānaṃ nassati. Tassa bhikkhuno nāsanantiko kathinuddhāro. (3) &lt;/div&gt;&lt;/div&gt;&lt;div class="q" id="p_3V_1485"&gt; &lt;div class="p"&gt;&lt;span class="pN"&gt;1485&lt;/span&gt;Bhikkhu atthatakathino cīvarāsāya pakkamati “paccessan”ti. Tassa bahisīmagatassa evaṃ hoti—  “idhevimaṃ cīvarāsaṃ payirupāsissaṃ, na paccessan”ti. So taṃ cīvarāsaṃ payirupāsati. Tassa sā cīvarāsā upacchijjati. Tassa bhikkhuno āsāvacchediko kathinuddhāro. (4) &lt;/div&gt;&lt;/div&gt;&lt;div class="q" id="p_3V_1486"&gt; &lt;div class="p"&gt;&lt;span class="pN"&gt;1486&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato suṇāti—  “ubbhataṃ kira tasmiṃ āvāse kathinan”ti. Tassa evaṃ hoti—  “yato tasmiṃ āvāse ubbhataṃ kathinaṃ, idhevimaṃ cīvarāsaṃ payirupāsissan”ti. So taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa bhikkhuno niṭṭhānantiko kathinuddhāro. (5) &lt;/div&gt;&lt;/div&gt;&lt;div class="q" id="p_3V_1487"&gt; &lt;div class="p"&gt;&lt;span class="pN"&gt;1487&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato suṇāti—  “ubbhataṃ kira tasmiṃ āvāse kathinan”ti. Tassa evaṃ hoti—  “yato tasmiṃ āvāse ubbhataṃ kathinaṃ, idhevimaṃ cīvarāsaṃ payirupāsissan”ti. So taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “nevimaṃ cīvaraṃ kāressaṃ, na paccessan”ti. Tassa bhikkhuno sanniṭṭhānantiko kathinuddhāro. (6) &lt;/div&gt;&lt;/div&gt;&lt;div class="q" id="p_3V_1488"&gt; &lt;div class="p"&gt;&lt;span class="pN"&gt;1488&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato suṇāti—  “ubbhataṃ kira tasmiṃ āvāse kathinan”ti. Tassa evaṃ hoti—  “yato tasmiṃ āvāse ubbhataṃ kathinaṃ, idhevimaṃ cīvarāsaṃ payirupāsissan”ti. So taṃ cīvarāsaṃ payirupāsati. Āsāya labhati, anāsāya na labhati. Tassa evaṃ hoti—  “idhevimaṃ cīvaraṃ kāressaṃ, na paccessan”ti. So taṃ cīvaraṃ kāreti. Tassa taṃ cīvaraṃ kayiramānaṃ nassati. Tassa bhikkhuno nāsanantiko kathinuddhāro. (7) &lt;/div&gt;&lt;/div&gt;&lt;div class="q" id="p_3V_1489"&gt; &lt;div class="p"&gt;&lt;span class="pN"&gt;1489&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato suṇāti—  “ubbhataṃ kira tasmiṃ āvāse kathinan”ti. Tassa evaṃ hoti—  “yato tasmiṃ āvāse ubbhataṃ kathinaṃ, idhevimaṃ cīvarāsaṃ payirupāsissaṃ, na paccessan”ti. So taṃ cīvarāsaṃ payirupāsati. Tassa sā cīvarāsā upacchijjati. Tassa bhikkhuno āsāvacchediko kathinuddhāro. (8) &lt;/div&gt;&lt;/div&gt;&lt;div class="q" id="p_3V_1490"&gt; &lt;div class="p"&gt;&lt;span class="pN"&gt;1490&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. So taṃ cīvaraṃ kāreti. So katacīvaro suṇāti—  “ubbhataṃ kira tasmiṃ āvāse kathinan”ti. Tassa bhikkhuno savanantiko kathinuddhāro. (9) &lt;/div&gt;&lt;/div&gt;&lt;div class="q" id="p_3V_1491"&gt; &lt;div class="p"&gt;&lt;span class="pN"&gt;1491&lt;/span&gt;Bhikkhu atthatakathino cīvarāsāya pakkamati “paccessan”ti. Tassa bahisīmagatassa evaṃ hoti—  “idhevimaṃ cīvarāsaṃ payirupāsissaṃ, na paccessan”ti. So taṃ cīvarāsaṃ payirupāsati. Tassa sā cīvarāsā upacchijjati. Tassa bhikkhuno āsāvacchediko kathinuddhāro. (10) &lt;/div&gt;&lt;/div&gt;&lt;div class="q" id="p_3V_1492"&gt; &lt;div class="p"&gt;&lt;span class="pN"&gt;1492&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. So taṃ cīvaraṃ kāreti. So katacīvaro “paccessaṃ paccessan”ti—  bahiddhā kathinuddhāraṃ vītināmeti. Tassa bhikkhuno sīmātikkantiko kathinuddhāro. (11) &lt;/div&gt;&lt;/div&gt;&lt;div class="q" id="p_3V_1493"&gt; &lt;div class="p"&gt;&lt;span class="pN"&gt;1493&lt;/span&gt;Bhikkhu atthatakathino cīvarāsāya pakkamati “paccessan”ti. So bahisīmagato taṃ cīvarāsaṃ payirupāsati. Āsāya labhati, anāsāya na labhati. So taṃ cīvaraṃ kāreti. So katacīvaro “paccessaṃ paccessan”ti—  sambhuṇāti kathinuddhāraṃ. Tassa bhikkhuno saha bhikkhūhi kathinuddhāro. (12) &lt;/div&gt;&lt;/div&gt;&lt;div class="CENTER" id="p_3V_1494"&gt;&lt;span class="pN"&gt;1494&lt;/span&gt;Āsādoḷasakaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272000" title="Go to previous page"&gt;&amp;lt;&amp;lt; 7.9 Anāsādoḷasaka&lt;/a&gt;&lt;a href="javascript:void(0)" onclick="upP()" id="upL" name="271609" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272002" title="Go to next page"&gt;7.11 Karaṇīyadoḷasaka &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
