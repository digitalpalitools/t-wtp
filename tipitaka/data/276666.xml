<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.3"&gt;2.4.3 Naggavagga&lt;/a&gt;&lt;/div&gt;&lt;div class="i"&gt;2.4.3.10 Kathinuddhārasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Naggavagga&lt;/div&gt;&lt;div class=h&gt;Kathinuddhārasikkhāpada&lt;/div&gt;&lt;div class="q" id="p_2V_2872"&gt; &lt;div class="divNumber"&gt;925.&lt;/div&gt; &lt;div class="p"&gt;&lt;span class="pN"&gt;2872&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarena upāsakena saṃghaṃ uddissa vihāro kārāpito hoti. So tassa vihārassa mahe ubhatosaṃghassa akālacīvaraṃ dātukāmo hoti. Tena kho pana samayena ubhatosaṃghassa kathinaṃ atthataṃ hoti. Atha kho so upāsako saṃghaṃ upasaṅkamitvā kathinuddhāraṃ yāci. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, kathinaṃ uddharituṃ. Evañca pana bhikkhave kathinaṃ uddharitabbaṃ. Byattena bhikkhunā paṭibalena saṃgho ñāpetabbo—  &lt;/div&gt;&lt;/div&gt;&lt;div class="q" id="p_2V_2873"&gt; &lt;div class="divNumber"&gt;926.&lt;/div&gt; &lt;div class="p"&gt;&lt;span class="pN"&gt;2873&lt;/span&gt;‘Suṇātu me, bhante, saṃgho. Yadi saṃghassa pattakallaṃ, saṃgho kathinaṃ uddhareyya. Esā ñatti. &lt;/div&gt;&lt;/div&gt;&lt;div class="q" id="p_2V_2874"&gt; &lt;div class="p"&gt;&lt;span class="pN"&gt;2874&lt;/span&gt;Suṇātu me, bhante, saṃgho. Saṃgho kathinaṃ uddharati. Yassāyasmato khamati kathinassa uddhāro, so tuṇhassa; yassa nakkhamati, so bhāseyya. &lt;/div&gt;&lt;/div&gt;&lt;div class="q" id="p_2V_2875"&gt; &lt;div class="p"&gt;&lt;span class="pN"&gt;2875&lt;/span&gt;Ubbhataṃ saṃghena kathinaṃ, khamati saṃghassa, tasmā tuṇhī, evametaṃ dhārayāmī’”ti. &lt;/div&gt;&lt;/div&gt;&lt;div class="q" id="p_2V_2876"&gt; &lt;div class="divNumber"&gt;927.&lt;/div&gt; &lt;div class="p"&gt;&lt;span class="pN"&gt;2876&lt;/span&gt;Atha kho so upāsako bhikkhunisaṃghaṃ upasaṅkamitvā kathinuddhāraṃ yāci. Thullanandā bhikkhunī—  “cīvaraṃ amhākaṃ bhavissatī”ti kathinuddhāraṃ paṭibāhi. Atha kho so upāsako ujjhāyati khiyyati vipāceti—  “kathañhi nāma bhikkhuniyo amhākaṃ kathinuddhāraṃ na dassantī”ti. &lt;/div&gt;&lt;/div&gt;&lt;div class="q" id="p_2V_2877"&gt; &lt;div class="p"&gt;&lt;span class="pN"&gt;2877&lt;/span&gt;Assosuṃ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā dhammikaṃ kathinuddhāraṃ paṭibāhissatī”ti…pe…  “saccaṃ kira, bhikkhave, thullanandā bhikkhunī dhammikaṃ kathinuddhāraṃ paṭibāhatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī dhammikaṃ kathinuddhāraṃ paṭibāhissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2878"&gt; &lt;div class="divNumber"&gt;928.&lt;/div&gt; &lt;div class="p"&gt;&lt;span class="pN"&gt;2878&lt;/span&gt;&lt;span class="bold"&gt;“Yā pana bhikkhunī dhammikaṃ kathinuddhāraṃ paṭibāheyya, pācittiyan”&lt;/span&gt;ti. (&lt;span class="italic"&gt;30&lt;/span&gt;:&lt;span class="bold"&gt;85&lt;/span&gt;) &lt;/div&gt;&lt;/div&gt;&lt;div class="q" id="p_2V_2879"&gt; &lt;div class="divNumber"&gt;929.&lt;/div&gt; &lt;div class="p"&gt;&lt;span class="pN"&gt;2879&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2880"&gt; &lt;div class="p"&gt;&lt;span class="pN"&gt;2880&lt;/span&gt;&lt;span class="bold"&gt;Dhammiko&lt;/span&gt; nāma kathinuddhāro samaggo bhikkhunisaṃgho sannipatitvā uddharati. &lt;/div&gt;&lt;/div&gt;&lt;div class="q" id="p_2V_2881"&gt; &lt;div class="p"&gt;&lt;span class="pN"&gt;2881&lt;/span&gt;&lt;span class="bold"&gt;Paṭibāheyyā&lt;/span&gt;ti “kathaṃ idaṃ kathinaṃ na uddhareyyā”ti paṭibāhati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2882"&gt; &lt;div class="divNumber"&gt;930.&lt;/div&gt; &lt;div class="p"&gt;&lt;span class="pN"&gt;2882&lt;/span&gt;Dhammike dhammikasaññā paṭibāhati, āpatti pācittiyassa. Dhammike vematikā paṭibāhati, āpatti dukkaṭassa. Dhammike adhammikasaññā paṭibāhati, anāpatti. Adhammike dhammikasaññā, āpatti dukkaṭassa. Adhammike vematikā, āpatti dukkaṭassa. Adhammike adhammikasaññā, anāpatti. &lt;/div&gt;&lt;/div&gt;&lt;div class="q" id="p_2V_2883"&gt; &lt;div class="divNumber"&gt;931.&lt;/div&gt; &lt;div class="p"&gt;&lt;span class="pN"&gt;2883&lt;/span&gt;Anāpatti—  ānisaṃsaṃ dassetvā paṭibāhati, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2884"&gt;&lt;span class="pN"&gt;2884&lt;/span&gt;Dasamasikkhāpadaṃ niṭṭhitaṃ.&lt;br /&gt; Naggavaggo tatiyo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276665" title="Go to previous page"&gt;&amp;lt;&amp;lt; 2.4.3.9 Kālaatikkamanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273287" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273288" title="Go to next page"&gt;2.4.4 Tuvaṭṭavagga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
