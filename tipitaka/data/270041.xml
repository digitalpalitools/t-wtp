<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/16"&gt;16 Ñāṇavibhaṅga&lt;/a&gt; » &lt;a href="/tipitaka/30Vbh/16/16.1"&gt;16.1 Mātikā&lt;/a&gt;&lt;/div&gt;&lt;div class="i"&gt;16.1.1 Ekakamātikā&lt;/div&gt;&lt;div class=h&gt;Ñāṇavibhaṅga&lt;/div&gt;&lt;div class=h&gt;Mātikā&lt;/div&gt;&lt;div class=h&gt;Ekakamātikā&lt;/div&gt;&lt;div class="q" id="p_30Vbh_2203"&gt; &lt;div class="divNumber"&gt;751.&lt;/div&gt; &lt;div class="p"&gt;&lt;span class="pN"&gt;2203&lt;/span&gt;Ekavidhena ñāṇavatthu—  pañca viññāṇā na hetū, ahetukā, hetuvippayuttā, sappaccayā, saṅkhatā, arūpā, lokiyā, sāsavā, saṃyojaniyā, ganthaniyā, oghaniyā, yoganiyā, nīvaraṇiyā, parāmaṭṭhā, upādāniyā, saṃkilesikā, abyākatā, sārammaṇā, acetasikā, vipākā, upādinnupādāniyā, asaṃkiliṭṭhasaṃkilesikā, na savitakkasavicārā, na avitakkavicāramattā, avitakkaavicārā, na pītisahagatā, neva dassanena na bhāvanāya pahātabbā, neva dassanena na bhāvanāya pahātabbahetukā, nevācayagāmināpacayagāmino, nevasekkhanāsekkhā, parittā, kāmāvacarā, na rūpāvacarā, na arūpāvacarā, pariyāpannā, no apariyāpannā, aniyatā, aniyyānikā. (1) &lt;/div&gt;&lt;/div&gt;&lt;div class="q" id="p_30Vbh_2204"&gt; &lt;div class="p"&gt;&lt;span class="pN"&gt;2204&lt;/span&gt;Uppannavatthukā uppannārammaṇā. (2) &lt;/div&gt;&lt;/div&gt;&lt;div class="q" id="p_30Vbh_2205"&gt; &lt;div class="p"&gt;&lt;span class="pN"&gt;2205&lt;/span&gt;Purejātavatthukā purejātārammaṇā. (3) &lt;/div&gt;&lt;/div&gt;&lt;div class="q" id="p_30Vbh_2206"&gt; &lt;div class="p"&gt;&lt;span class="pN"&gt;2206&lt;/span&gt;Ajjhattikavatthukā bāhirārammaṇā. (4) &lt;/div&gt;&lt;/div&gt;&lt;div class="q" id="p_30Vbh_2207"&gt; &lt;div class="p"&gt;&lt;span class="pN"&gt;2207&lt;/span&gt;Asambhinnavatthukā asambhinnārammaṇā. (5) &lt;/div&gt;&lt;/div&gt;&lt;div class="q" id="p_30Vbh_2208"&gt; &lt;div class="p"&gt;&lt;span class="pN"&gt;2208&lt;/span&gt;Nānāvatthukā nānārammaṇā. (6) &lt;/div&gt;&lt;/div&gt;&lt;div class="q" id="p_30Vbh_2209"&gt; &lt;div class="p"&gt;&lt;span class="pN"&gt;2209&lt;/span&gt;Na aññamaññassa gocaravisayaṃ paccanubhonti. (7) &lt;/div&gt;&lt;/div&gt;&lt;div class="q" id="p_30Vbh_2210"&gt; &lt;div class="p"&gt;&lt;span class="pN"&gt;2210&lt;/span&gt;Na asamannāhārā uppajjanti. (8) &lt;/div&gt;&lt;/div&gt;&lt;div class="q" id="p_30Vbh_2211"&gt; &lt;div class="p"&gt;&lt;span class="pN"&gt;2211&lt;/span&gt;Na amanasikārā uppajjanti. (9) &lt;/div&gt;&lt;/div&gt;&lt;div class="q" id="p_30Vbh_2212"&gt; &lt;div class="p"&gt;&lt;span class="pN"&gt;2212&lt;/span&gt;Na abbokiṇṇā uppajjanti. (10) &lt;/div&gt;&lt;/div&gt;&lt;div class="q" id="p_30Vbh_2213"&gt; &lt;div class="p"&gt;&lt;span class="pN"&gt;2213&lt;/span&gt;Na apubbaṃ acarimaṃ uppajjanti. (11) &lt;/div&gt;&lt;/div&gt;&lt;div class="q" id="p_30Vbh_2214"&gt; &lt;div class="p"&gt;&lt;span class="pN"&gt;2214&lt;/span&gt;Na aññamaññassa samanantarā uppajjanti. (12) &lt;/div&gt;&lt;/div&gt;&lt;div class="q" id="p_30Vbh_2215"&gt; &lt;div class="p"&gt;&lt;span class="pN"&gt;2215&lt;/span&gt;Pañca viññāṇā anābhogā. (13) &lt;/div&gt;&lt;/div&gt;&lt;div class="q" id="p_30Vbh_2216"&gt; &lt;div class="p"&gt;&lt;span class="pN"&gt;2216&lt;/span&gt;Pañcahi viññāṇehi na kañci dhammaṃ paṭivijānāti aññatra abhinipātamattā. (14) &lt;/div&gt;&lt;/div&gt;&lt;div class="q" id="p_30Vbh_2217"&gt; &lt;div class="p"&gt;&lt;span class="pN"&gt;2217&lt;/span&gt;Pañcannaṃ viññāṇānaṃ samanantarāpi na kañci dhammaṃ paṭivijānāti. (15) &lt;/div&gt;&lt;/div&gt;&lt;div class="q" id="p_30Vbh_2218"&gt; &lt;div class="p"&gt;&lt;span class="pN"&gt;2218&lt;/span&gt;Pañcahi viññāṇehi na kañci iriyāpathaṃ kappeti. (16) &lt;/div&gt;&lt;/div&gt;&lt;div class="q" id="p_30Vbh_2219"&gt; &lt;div class="p"&gt;&lt;span class="pN"&gt;2219&lt;/span&gt;Pañcannaṃ viññāṇānaṃ samanantarāpi na kañci iriyāpathaṃ kappeti. (17) &lt;/div&gt;&lt;/div&gt;&lt;div class="q" id="p_30Vbh_2220"&gt; &lt;div class="p"&gt;&lt;span class="pN"&gt;2220&lt;/span&gt;Pañcahi viññāṇehi na kāyakammaṃ na vacīkammaṃ paṭṭhapeti. (18) &lt;/div&gt;&lt;/div&gt;&lt;div class="q" id="p_30Vbh_2221"&gt; &lt;div class="p"&gt;&lt;span class="pN"&gt;2221&lt;/span&gt;Pañcannaṃ viññāṇānaṃ samanantarāpi na kāyakammaṃ na vacīkammaṃ paṭṭhapeti. (19) &lt;/div&gt;&lt;/div&gt;&lt;div class="q" id="p_30Vbh_2222"&gt; &lt;div class="p"&gt;&lt;span class="pN"&gt;2222&lt;/span&gt;Pañcahi viññāṇehi na kusalākusalaṃ dhammaṃ samādiyati. (20) &lt;/div&gt;&lt;/div&gt;&lt;div class="q" id="p_30Vbh_2223"&gt; &lt;div class="p"&gt;&lt;span class="pN"&gt;2223&lt;/span&gt;Pañcannaṃ viññāṇānaṃ samanantarāpi na kusalākusalaṃ dhammaṃ samādiyati. (21) &lt;/div&gt;&lt;/div&gt;&lt;div class="q" id="p_30Vbh_2224"&gt; &lt;div class="p"&gt;&lt;span class="pN"&gt;2224&lt;/span&gt;Pañcahi viññāṇehi na samāpajjati na vuṭṭhāti. (22) &lt;/div&gt;&lt;/div&gt;&lt;div class="q" id="p_30Vbh_2225"&gt; &lt;div class="p"&gt;&lt;span class="pN"&gt;2225&lt;/span&gt;Pañcannaṃ viññāṇānaṃ samanantarāpi na samāpajjati na vuṭṭhāti. (23) &lt;/div&gt;&lt;/div&gt;&lt;div class="q" id="p_30Vbh_2226"&gt; &lt;div class="p"&gt;&lt;span class="pN"&gt;2226&lt;/span&gt;Pañcahi viññāṇehi na cavati na uppajjati. (24) &lt;/div&gt;&lt;/div&gt;&lt;div class="q" id="p_30Vbh_2227"&gt; &lt;div class="p"&gt;&lt;span class="pN"&gt;2227&lt;/span&gt;Pañcannaṃ viññāṇānaṃ samanantarāpi na cavati na uppajjati. (25) &lt;/div&gt;&lt;/div&gt;&lt;div class="q" id="p_30Vbh_2228"&gt; &lt;div class="p"&gt;&lt;span class="pN"&gt;2228&lt;/span&gt;Pañcahi viññāṇehi na supati na paṭibujjhati na supinaṃ passati. (26) &lt;/div&gt;&lt;/div&gt;&lt;div class="q" id="p_30Vbh_2229"&gt; &lt;div class="p"&gt;&lt;span class="pN"&gt;2229&lt;/span&gt;Pañcannaṃ viññāṇānaṃ samanantarāpi na supati na paṭibujjhati na supinaṃ passati, yāthāvakavatthuvibhāvanā paññā. (27) &lt;/div&gt;&lt;/div&gt;&lt;div class="CENTER" id="p_30Vbh_2230"&gt;&lt;span class="pN"&gt;2230&lt;/span&gt;Evaṃ ekavidhena ñāṇavatthu.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="267940" title="Go to previous page"&gt;&amp;lt;&amp;lt; 16.1 Mātikā&lt;/a&gt;&lt;a href="javascript:void(0)" onclick="upP()" id="upL" name="267940" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="270042" title="Go to next page"&gt;16.1.2 Dukamātikā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
