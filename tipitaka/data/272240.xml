<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/17"&gt;17 Upālipañcaka&lt;/a&gt;&lt;/div&gt;&lt;div class="i"&gt;17.14 Kathinatthāravagga&lt;/div&gt;&lt;div class=h&gt;Upālipañcaka&lt;/div&gt;&lt;div class=h&gt;Kathinatthāravagga&lt;/div&gt;&lt;div class="q" id="p_5V_2178"&gt; &lt;div class="divNumber"&gt;465.&lt;/div&gt; &lt;div class="p"&gt;&lt;span class="pN"&gt;2178&lt;/span&gt;“Kati nu kho, bhante, ānisaṃsā kathinatthāre”ti? &lt;/div&gt;&lt;/div&gt;&lt;div class="q" id="p_5V_2179"&gt; &lt;div class="p"&gt;&lt;span class="pN"&gt;2179&lt;/span&gt;“Pañcime, upāli, ānisaṃsā kathinatthāre. Katame pañca? Anāmantacāro, asamādānacāro, gaṇabhojanaṃ, yāvadatthacīvaraṃ, yo ca tattha cīvaruppādo so nesaṃ bhavissati—  ime kho, upāli, pañca ānisaṃsā kathinatthāre”ti. &lt;/div&gt;&lt;/div&gt;&lt;div class="q" id="p_5V_2180"&gt; &lt;div class="divNumber"&gt;466.&lt;/div&gt; &lt;div class="p"&gt;&lt;span class="pN"&gt;2180&lt;/span&gt;“Kati nu kho, bhante, ādīnavā muṭṭhassatissa asampajānassa niddaṃ okkamato”ti? &lt;/div&gt;&lt;/div&gt;&lt;div class="q" id="p_5V_2181"&gt; &lt;div class="p"&gt;&lt;span class="pN"&gt;2181&lt;/span&gt;“Pañcime, upāli, ādīnavā muṭṭhassatissa asampajānassa niddaṃ okkamato. Katame pañca? Dukkhaṃ supati, dukkhaṃ paṭibujjhati, pāpakaṃ supinaṃ passati, devatā na rakkhanti, asuci muccati—  ime kho, upāli, pañca ādīnavā muṭṭhassatissa asampajānassa niddaṃ okkamato. &lt;/div&gt;&lt;/div&gt;&lt;div class="q" id="p_5V_2182"&gt; &lt;div class="p"&gt;&lt;span class="pN"&gt;2182&lt;/span&gt;Pañcime, upāli, ānisaṃsā upaṭṭhitassatissa sampajānassa niddaṃ okkamato. Katame pañca? Sukhaṃ supati, sukhaṃ paṭibujjhati, na pāpakaṃ supinaṃ passati, devatā rakkhanti, asuci na muccati—  ime kho, upāli, pañca ānisaṃsā upaṭṭhitassatissa sampajānassa niddaṃ okkamato”ti. &lt;/div&gt;&lt;/div&gt;&lt;div class="q" id="p_5V_2183"&gt; &lt;div class="divNumber"&gt;467.&lt;/div&gt; &lt;div class="p"&gt;&lt;span class="pN"&gt;2183&lt;/span&gt;“Kati nu kho, bhante, avandiyā”ti? &lt;/div&gt;&lt;/div&gt;&lt;div class="q" id="p_5V_2184"&gt; &lt;div class="p"&gt;&lt;span class="pN"&gt;2184&lt;/span&gt;“Pañcime, upāli, avandiyā. Katame pañca? Antaragharaṃ paviṭṭho avandiyo, racchagato avandiyo, otamasiko avandiyo, asamannāharanto avandiyo, sutto avandiyo—  ime kho, upāli, pañca avandiyā. &lt;/div&gt;&lt;/div&gt;&lt;div class="q" id="p_5V_2185"&gt; &lt;div class="p"&gt;&lt;span class="pN"&gt;2185&lt;/span&gt;Aparepi, upāli, pañca avandiyā. Katame pañca? Yāgupāne avandiyo, bhattagge avandiyo, ekāvatto avandiyo, aññavihito avandiyo, naggo avandiyo—  ime kho, upāli, pañca avandiyā. &lt;/div&gt;&lt;/div&gt;&lt;div class="q" id="p_5V_2186"&gt; &lt;div class="p"&gt;&lt;span class="pN"&gt;2186&lt;/span&gt;Aparepi, upāli, pañca avandiyā. Katame pañca? Khādanto avandiyo, bhuñjanto avandiyo, uccāraṃ karonto avandiyo, passāvaṃ karonto avandiyo, ukkhittako avandiyo—  ime kho, upāli, pañca avandiyā. &lt;/div&gt;&lt;/div&gt;&lt;div class="q" id="p_5V_2187"&gt; &lt;div class="p"&gt;&lt;span class="pN"&gt;2187&lt;/span&gt;Aparepi, upāli, pañca avandiyā. Katame pañca? Pure upasampannena pacchā upasampanno avandiyo, anupasampanno avandiyo, nānāsaṃvāsako vuḍḍhataro adhammavādī avandiyo, mātugāmo avandiyo, paṇḍako avandiyo—  ime kho, upāli, pañca avandiyā. &lt;/div&gt;&lt;/div&gt;&lt;div class="q" id="p_5V_2188"&gt; &lt;div class="p"&gt;&lt;span class="pN"&gt;2188&lt;/span&gt;Aparepi, upāli, pañca avandiyā. Katame pañca? Pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo—  ime kho, upāli, pañca avandiyā”ti. &lt;/div&gt;&lt;/div&gt;&lt;div class="q" id="p_5V_2189"&gt; &lt;div class="divNumber"&gt;468.&lt;/div&gt; &lt;div class="p"&gt;&lt;span class="pN"&gt;2189&lt;/span&gt;“Kati nu kho, bhante, vandiyā”ti? &lt;/div&gt;&lt;/div&gt;&lt;div class="q" id="p_5V_2190"&gt; &lt;div class="p"&gt;&lt;span class="pN"&gt;2190&lt;/span&gt;“Pañcime, upāli, vandiyā. Katame pañca? Pacchā upasampannena pure upasampanno vandiyo, nānāsaṃvāsako vuḍḍhataro dhammavādī vandiyo, ācariyo vandiyo, upajjhāyo vandiyo, sadevake loke samārake sabrahmake sassamaṇabrāhmaṇiyā pajāya sadevamanussāya tathāgato arahaṃ sammāsambuddho vandiyo—  ime kho, upāli, pañca vandiyā”ti. &lt;/div&gt;&lt;/div&gt;&lt;div class="q" id="p_5V_2191"&gt; &lt;div class="divNumber"&gt;469.&lt;/div&gt; &lt;div class="p"&gt;&lt;span class="pN"&gt;2191&lt;/span&gt;“Navakatarena, bhante, bhikkhunā vuḍḍhatarassa bhikkhuno pāde vandantena kati dhamme ajjhattaṃ upaṭṭhāpetvā pādā vanditabbā”ti? &lt;/div&gt;&lt;/div&gt;&lt;div class="q" id="p_5V_2192"&gt; &lt;div class="p"&gt;&lt;span class="pN"&gt;2192&lt;/span&gt;“Navakatarenupāli, bhikkhunā vuḍḍhatarassa bhikkhuno pāde vandantena pañca dhamme ajjhattaṃ upaṭṭhāpetvā pādā vanditabbā. Katame pañca? Navakatarenupāli, bhikkhunā vuḍḍhatarassa bhikkhuno pāde vandantena ekaṃsaṃ uttarāsaṅgaṃ karitvā, añjaliṃ paggahetvā, ubhohi pāṇitalehi pādāni parisambāhantena, pemañca gāravañca upaṭṭhāpetvā pādā vanditabbā—  navakatarenupāli bhikkhunā vuḍḍhatarassa bhikkhuno pāde vandantena ime pañca dhamme ajjhattaṃ upaṭṭhāpetvā pādā vanditabbā”ti. &lt;/div&gt;&lt;/div&gt;&lt;div class="CENTER" id="p_5V_2193"&gt;&lt;span class="pN"&gt;2193&lt;/span&gt;Kathinatthāravaggo niṭṭhito cuddasamo.&lt;/div&gt;&lt;div class="SUMMARY" id="p_5V_2194"&gt;&lt;span class="pN"&gt;2194&lt;/span&gt;&lt;span class="firstLetter"&gt;T&lt;/span&gt;assuddānaṃ&lt;/div&gt;&lt;div class="q" id="p_5V_2195"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2195&lt;/div&gt; &lt;div class="G"&gt;Kathinatthāraniddā ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;antarā yāgukhādane;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Pure ca pārivāsi ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vandiyo vanditabbakanti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="ENDH3" id="p_5V_2196"&gt;&lt;span class="pN"&gt;2196&lt;/span&gt;Upālipañcakaṃ niṭṭhitaṃ.&lt;/div&gt;&lt;div class="SUMMARY" id="p_5V_2197"&gt;&lt;span class="pN"&gt;2197&lt;/span&gt;&lt;span class="firstLetter"&gt;T&lt;/span&gt;esaṃ &lt;span class="firstLetter"&gt;v&lt;/span&gt;aggānaṃ &lt;span class="firstLetter"&gt;u&lt;/span&gt;ddānaṃ&lt;/div&gt;&lt;div class="q" id="p_5V_2198"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2198&lt;/div&gt; &lt;div class="G"&gt;Anissitena kammañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;vohārāvikammena ca;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Codanā ca dhutaṅgā ca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;musā bhikkhunimeva ca.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_5V_2199"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;2199&lt;/div&gt; &lt;div class="G"&gt;Ubbāhikādhikaraṇaṃ,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;bhedakā pañcamā pure;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Āvāsikā kathinañca,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;cuddasā suppakāsitāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272239" title="Go to previous page"&gt;&amp;lt;&amp;lt; 17.13 Āvāsikavagga&lt;/a&gt;&lt;a href="javascript:void(0)" onclick="upP()" id="upL" name="271641" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271642" title="Go to next page"&gt;18 Atthāpattisamuṭṭhāna &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
