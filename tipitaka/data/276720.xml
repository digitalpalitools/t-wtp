<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.9"&gt;2.4.9 Chattupāhanavagga&lt;/a&gt;&lt;/div&gt;&lt;div class="i"&gt;2.4.9.1 Chattupāhanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Chattupāhanavagga&lt;/div&gt;&lt;div class=h&gt;Chattupāhanasikkhāpada&lt;/div&gt;&lt;div class="q" id="p_2V_3425"&gt; &lt;div class="divNumber"&gt;1178.&lt;/div&gt; &lt;div class="p"&gt;&lt;span class="pN"&gt;3425&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo chattupāhanaṃ dhārenti. Manussā ujjhāyanti khiyyanti vipācenti—  “kathañhi nāma bhikkhuniyo chattupāhanaṃ dhāressanti, seyyathāpi gihiniyo kāmabhoginiyo”ti. &lt;/div&gt;&lt;/div&gt;&lt;div class="q" id="p_2V_3426"&gt; &lt;div class="p"&gt;&lt;span class="pN"&gt;3426&lt;/span&gt;Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo chattupāhanaṃ dhāressantī”ti…pe…  “saccaṃ kira, bhikkhave, chabbaggiyā bhikkhuniyo chattupāhanaṃ dhārentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo chattupāhanaṃ dhāressanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3427"&gt; &lt;div class="p"&gt;&lt;span class="pN"&gt;3427&lt;/span&gt;&lt;span class="bold"&gt;“Yā pana bhikkhunī chattupāhanaṃ dhāreyya, pācittiyan”&lt;/span&gt;ti. &lt;/div&gt;&lt;/div&gt;&lt;div class="q" id="p_2V_3428"&gt; &lt;div class="p"&gt;&lt;span class="pN"&gt;3428&lt;/span&gt;Evañcidaṃ bhagavatā bhikkhunīnaṃ sikkhāpadaṃ paññattaṃ hoti. &lt;/div&gt;&lt;/div&gt;&lt;div class="q" id="p_2V_3429"&gt; &lt;div class="divNumber"&gt;1179.&lt;/div&gt; &lt;div class="p"&gt;&lt;span class="pN"&gt;3429&lt;/span&gt;Tena kho pana samayena aññatarā bhikkhunī gilānā hoti. Tassā vinā chattupāhanaṃ na phāsu hoti…pe…  bhagavato etamatthaṃ ārocesuṃ…pe…  anujānāmi, bhikkhave, gilānāya bhikkhuniyā chattupāhanaṃ. Evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3430"&gt; &lt;div class="divNumber"&gt;1180.&lt;/div&gt; &lt;div class="p"&gt;&lt;span class="pN"&gt;3430&lt;/span&gt;&lt;span class="bold"&gt;“Yā pana bhikkhunī agilānā chattupāhanaṃ dhāreyya, pācittiyan”&lt;/span&gt;ti. (&lt;span class="italic"&gt;84&lt;/span&gt;:&lt;span class="bold"&gt;139&lt;/span&gt;) &lt;/div&gt;&lt;/div&gt;&lt;div class="q" id="p_2V_3431"&gt; &lt;div class="divNumber"&gt;1181.&lt;/div&gt; &lt;div class="p"&gt;&lt;span class="pN"&gt;3431&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3432"&gt; &lt;div class="p"&gt;&lt;span class="pN"&gt;3432&lt;/span&gt;&lt;span class="bold"&gt;Agilānā&lt;/span&gt; nāma yassā vinā chattupāhanaṃ phāsu hoti. &lt;/div&gt;&lt;/div&gt;&lt;div class="q" id="p_2V_3433"&gt; &lt;div class="p"&gt;&lt;span class="pN"&gt;3433&lt;/span&gt;&lt;span class="bold"&gt;Gilānā&lt;/span&gt; nāma yassā vinā chattupāhanaṃ na phāsu hoti. &lt;/div&gt;&lt;/div&gt;&lt;div class="q" id="p_2V_3434"&gt; &lt;div class="p"&gt;&lt;span class="pN"&gt;3434&lt;/span&gt;&lt;span class="bold"&gt;Chattaṃ&lt;/span&gt; nāma tīṇi chattāni—  setacchattaṃ, kilañjacchattaṃ, paṇṇacchattaṃ maṇḍalabaddhaṃ salākabaddhaṃ. &lt;span class="bold"&gt;Dhāreyyā&lt;/span&gt;ti sakimpi dhāreti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3435"&gt; &lt;div class="divNumber"&gt;1182.&lt;/div&gt; &lt;div class="p"&gt;&lt;span class="pN"&gt;3435&lt;/span&gt;Agilānā agilānasaññā chattupāhanaṃ dhāreti, āpatti pācittiyassa. Agilānā vematikā chattupāhanaṃ dhāreti, āpatti pācittiyassa. Agilānā gilānasaññā chattupāhanaṃ dhāreti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3436"&gt; &lt;div class="p"&gt;&lt;span class="pN"&gt;3436&lt;/span&gt;Chattaṃ dhāreti na upāhanaṃ, āpatti dukkaṭassa. Upāhanaṃ dhāreti na chattaṃ, āpatti dukkaṭassa. Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti. &lt;/div&gt;&lt;/div&gt;&lt;div class="q" id="p_2V_3437"&gt; &lt;div class="divNumber"&gt;1183.&lt;/div&gt; &lt;div class="p"&gt;&lt;span class="pN"&gt;3437&lt;/span&gt;Anāpatti—  gilānāya, ārāme ārāmūpacāre dhāreti, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3438"&gt;&lt;span class="pN"&gt;3438&lt;/span&gt;Paṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273293" title="Go to previous page"&gt;&amp;lt;&amp;lt; 2.4.9 Chattupāhanavagga&lt;/a&gt;&lt;a href="javascript:void(0)" onclick="upP()" id="upL" name="273293" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276721" title="Go to next page"&gt;2.4.9.2 Yānasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
