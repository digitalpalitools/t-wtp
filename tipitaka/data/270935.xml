<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/30Vbh"&gt;30Vbh Vibhaṅgapāḷi&lt;/a&gt; » &lt;a href="/tipitaka/30Vbh/6"&gt;6 Paṭiccasamuppādavibhaṅga&lt;/a&gt; » &lt;a href="/tipitaka/30Vbh/6/6.2"&gt;6.2 Abhidhammabhājanīya&lt;/a&gt; » &lt;a href="/tipitaka/30Vbh/6/6.2/6.2.14"&gt;6.2.14 Akusalamūlakavipākaniddesa&lt;/a&gt;&lt;/div&gt;&lt;div class="i"&gt;6.2.14.3 Upekkhāsantīraṇacitta&lt;/div&gt;&lt;div class=h&gt;Paṭiccasamuppādavibhaṅga&lt;/div&gt;&lt;div class=h&gt;Abhidhammabhājanīya&lt;/div&gt;&lt;div class=h&gt;Akusalamūlakavipākaniddesa&lt;/div&gt;&lt;div class=h&gt;Upekkhāsantīraṇacitta&lt;/div&gt;&lt;div class="q" id="p_30Vbh_1321"&gt; &lt;div class="divNumber"&gt;353.&lt;/div&gt; &lt;div class="p"&gt;&lt;span class="pN"&gt;1321&lt;/span&gt;Katame dhammā abyākatā? Yasmiṃ samaye akusalassa kammassa katattā upacitattā vipākā manoviññāṇadhātu uppannā hoti upekkhāsahagatā rūpārammaṇā vā…pe…  dhammārammaṇā vā yaṃ yaṃ vā panārabbha, tasmiṃ samaye akusalamūlapaccayā saṅkhāro, saṅkhārapaccayā viññāṇaṃ, viññāṇapaccayā nāmaṃ, nāmapaccayā chaṭṭhāyatanaṃ, chaṭṭhāyatanapaccayā phasso, phassapaccayā vedanā, vedanāpaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti. &lt;/div&gt;&lt;/div&gt;&lt;div class="q" id="p_30Vbh_1322"&gt; &lt;div class="divNumber"&gt;354.&lt;/div&gt; &lt;div class="p"&gt;&lt;span class="pN"&gt;1322&lt;/span&gt;Tattha katamo akusalamūlapaccayā saṅkhāro? Yā cetanā sañcetanā sañcetayitattaṃ—  ayaṃ vuccati “akusalamūlapaccayā saṅkhāro”. &lt;/div&gt;&lt;/div&gt;&lt;div class="q" id="p_30Vbh_1323"&gt; &lt;div class="p"&gt;&lt;span class="pN"&gt;1323&lt;/span&gt;Tattha katamaṃ saṅkhārapaccayā viññāṇaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “saṅkhārapaccayā viññāṇaṃ”. &lt;/div&gt;&lt;/div&gt;&lt;div class="q" id="p_30Vbh_1324"&gt; &lt;div class="p"&gt;&lt;span class="pN"&gt;1324&lt;/span&gt;Tattha katamaṃ viññāṇapaccayā nāmaṃ? Vedanākkhandho, saññākkhandho, saṅkhārakkhandho—  idaṃ vuccati “viññāṇapaccayā nāmaṃ”. &lt;/div&gt;&lt;/div&gt;&lt;div class="q" id="p_30Vbh_1325"&gt; &lt;div class="p"&gt;&lt;span class="pN"&gt;1325&lt;/span&gt;Tattha katamaṃ nāmapaccayā chaṭṭhāyatanaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “nāmapaccayā chaṭṭhāyatanaṃ”. &lt;/div&gt;&lt;/div&gt;&lt;div class="q" id="p_30Vbh_1326"&gt; &lt;div class="p"&gt;&lt;span class="pN"&gt;1326&lt;/span&gt;Tattha katamo chaṭṭhāyatanapaccayā phasso? Yo phasso phusanā samphusanā samphusitattaṃ—  ayaṃ vuccati “chaṭṭhāyatanapaccayā phasso”. &lt;/div&gt;&lt;/div&gt;&lt;div class="q" id="p_30Vbh_1327"&gt; &lt;div class="p"&gt;&lt;span class="pN"&gt;1327&lt;/span&gt;Tattha katamā phassapaccayā vedanā? Yaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā—  ayaṃ vuccati “phassapaccayā vedanā”. &lt;/div&gt;&lt;/div&gt;&lt;div class="q" id="p_30Vbh_1328"&gt; &lt;div class="p"&gt;&lt;span class="pN"&gt;1328&lt;/span&gt;Tattha katamo vedanāpaccayā adhimokkho? Yo cittassa adhimokkho adhimuccanā tadadhimuttatā—  ayaṃ vuccati “vedanāpaccayā adhimokkho”. &lt;/div&gt;&lt;/div&gt;&lt;div class="q" id="p_30Vbh_1329"&gt; &lt;div class="p"&gt;&lt;span class="pN"&gt;1329&lt;/span&gt;Tattha katamo adhimokkhapaccayā bhavo? Ṭhapetvā adhimokkhaṃ, vedanākkhandho saññākkhandho saṅkhārakkhandho viññāṇakkhandho—  ayaṃ vuccati “adhimokkhapaccayā bhavo”. &lt;/div&gt;&lt;/div&gt;&lt;div class="q" id="p_30Vbh_1330"&gt; &lt;div class="p"&gt;&lt;span class="pN"&gt;1330&lt;/span&gt;Tattha katamā bhavapaccayā jāti? Yā tesaṃ tesaṃ dhammānaṃ jāti sañjāti nibbatti abhinibbatti pātubhāvo—  ayaṃ vuccati “bhavapaccayā jāti”. &lt;/div&gt;&lt;/div&gt;&lt;div class="q" id="p_30Vbh_1331"&gt; &lt;div class="p"&gt;&lt;span class="pN"&gt;1331&lt;/span&gt;Tattha katamaṃ jātipaccayā jarāmaraṇaṃ? Atthi jarā, atthi maraṇaṃ. Tattha katamā jarā? Yā tesaṃ tesaṃ dhammānaṃ jarā jīraṇatā āyuno saṃhāni—  ayaṃ vuccati “jarā”. Tattha katamaṃ maraṇaṃ? Yo tesaṃ tesaṃ dhammānaṃ khayo vayo bhedo paribhedo aniccatā antaradhānaṃ—  idaṃ vuccati “maraṇaṃ”. Iti ayañca jarā, idañca maraṇaṃ. Idaṃ vuccati “jātipaccayā jarāmaraṇaṃ”. &lt;/div&gt;&lt;/div&gt;&lt;div class="q" id="p_30Vbh_1332"&gt; &lt;div class="p"&gt;&lt;span class="pN"&gt;1332&lt;/span&gt;Evametassa kevalassa dukkhakkhandhassa samudayo hotīti. Evametassa kevalassa dukkhakkhandhassa saṅgati hoti, samāgamo hoti, samodhānaṃ hoti, pātubhāvo hoti. Tena vuccati “evametassa kevalassa dukkhakkhandhassa samudayo hotī”ti. &lt;/div&gt;&lt;/div&gt;&lt;div class="CENTER" id="p_30Vbh_1333"&gt;&lt;span class="pN"&gt;1333&lt;/span&gt;Akusalamūlakavipākaniddeso.&lt;br /&gt; Abhidhammabhājanīyaṃ.&lt;/div&gt;&lt;div class="ENDH3" id="p_30Vbh_1334"&gt;&lt;span class="pN"&gt;1334&lt;/span&gt;Paṭiccasamuppādavibhaṅgo niṭṭhito.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270934" title="Go to previous page"&gt;&amp;lt;&amp;lt; 6.2.14.2 Sotaviññāṇa-sampaṭicchanacitta&lt;/a&gt;&lt;a href="javascript:void(0)" onclick="upP()" id="upL" name="269986" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="266428" title="Go to next page"&gt;7 Satipaṭṭhānavibhaṅga &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
