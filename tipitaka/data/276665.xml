<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.3"&gt;2.4.3 Naggavagga&lt;/a&gt;&lt;/div&gt;&lt;div class="i"&gt;2.4.3.9 Kālaatikkamanasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Naggavagga&lt;/div&gt;&lt;div class=h&gt;Kālaatikkamanasikkhāpada&lt;/div&gt;&lt;div class="q" id="p_2V_2861"&gt; &lt;div class="divNumber"&gt;920.&lt;/div&gt; &lt;div class="p"&gt;&lt;span class="pN"&gt;2861&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandāya bhikkhuniyā upaṭṭhākakulaṃ thullanandaṃ bhikkhuniṃ etadavoca—  “sace mayaṃ, ayye, sakkoma, bhikkhunisaṃghassa cīvaraṃ dassāmā”ti. Tena kho pana samayena vassaṃvuṭṭhā bhikkhuniyo cīvaraṃ bhājetukāmā sannipatiṃsu. Thullanandā bhikkhunī tā bhikkhuniyo etadavoca—  “āgametha, ayye, atthi bhikkhunisaṃghassa cīvarapaccāsā”ti. Bhikkhuniyo thullanandaṃ bhikkhuniṃ etadavocuṃ—  “gacchāyye, taṃ cīvaraṃ jānāhī”ti. Thullanandā bhikkhunī yena taṃ kulaṃ tenupasaṅkami; upasaṅkamitvā te manusse etadavoca—  “dethāvuso, bhikkhunisaṃghassa cīvaran”ti. “Na mayaṃ, ayye, sakkoma bhikkhunisaṃghassa cīvaraṃ dātun”ti. &lt;/div&gt;&lt;/div&gt;&lt;div class="q" id="p_2V_2862"&gt; &lt;div class="p"&gt;&lt;span class="pN"&gt;2862&lt;/span&gt;Thullanandā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā dubbalacīvarapaccāsāya cīvarakālasamayaṃ atikkāmessatī”ti…pe…  “saccaṃ kira, bhikkhave, thullanandā bhikkhunī dubbalacīvarapaccāsāya cīvarakālasamayaṃ atikkāmetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī dubbalacīvarapaccāsāya cīvarakālasamayaṃ atikkāmessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2863"&gt; &lt;div class="divNumber"&gt;921.&lt;/div&gt; &lt;div class="p"&gt;&lt;span class="pN"&gt;2863&lt;/span&gt;&lt;span class="bold"&gt;“Yā pana bhikkhunī dubbalacīvarapaccāsāya cīvarakālasamayaṃ atikkāmeyya, pācittiyan”&lt;/span&gt;ti. (&lt;span class="italic"&gt;29&lt;/span&gt;:&lt;span class="bold"&gt;84&lt;/span&gt;) &lt;/div&gt;&lt;/div&gt;&lt;div class="q" id="p_2V_2864"&gt; &lt;div class="divNumber"&gt;922.&lt;/div&gt; &lt;div class="p"&gt;&lt;span class="pN"&gt;2864&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2865"&gt; &lt;div class="p"&gt;&lt;span class="pN"&gt;2865&lt;/span&gt;&lt;span class="bold"&gt;Dubbalacīvarapaccāsā&lt;/span&gt; nāma “sace mayaṃ sakkoma, dassāma karissāmā”ti vācā bhinnā hoti. &lt;/div&gt;&lt;/div&gt;&lt;div class="q" id="p_2V_2866"&gt; &lt;div class="p"&gt;&lt;span class="pN"&gt;2866&lt;/span&gt;&lt;span class="bold"&gt;Cīvarakālasamayo&lt;/span&gt; nāma anatthate kathine vassānassa pacchimo māso, atthate kathine pañca māsā. &lt;/div&gt;&lt;/div&gt;&lt;div class="q" id="p_2V_2867"&gt; &lt;div class="p"&gt;&lt;span class="pN"&gt;2867&lt;/span&gt;&lt;span class="bold"&gt;Cīvarakālasamayaṃ atikkāmeyyā&lt;/span&gt;ti anatthate kathine vassānassa pacchimaṃ divasaṃ atikkāmeti, āpatti pācittiyassa. Atthate kathine kathinuddhāradivasaṃ atikkāmeti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2868"&gt; &lt;div class="divNumber"&gt;923.&lt;/div&gt; &lt;div class="p"&gt;&lt;span class="pN"&gt;2868&lt;/span&gt;Dubbalacīvare dubbalacīvarasaññā cīvarakālasamayaṃ atikkāmeti, āpatti pācittiyassa. Dubbalacīvare vematikā cīvarakālasamayaṃ atikkāmeti, āpatti dukkaṭassa. Dubbalacīvare adubbalacīvarasaññā cīvarakālasamayaṃ atikkāmeti, anāpatti. &lt;/div&gt;&lt;/div&gt;&lt;div class="q" id="p_2V_2869"&gt; &lt;div class="p"&gt;&lt;span class="pN"&gt;2869&lt;/span&gt;Adubbalacīvare dubbalacīvarasaññā, āpatti dukkaṭassa. Adubbalacīvare vematikā, āpatti dukkaṭassa. Adubbalacīvare adubbalacīvarasaññā, anāpatti. &lt;/div&gt;&lt;/div&gt;&lt;div class="q" id="p_2V_2870"&gt; &lt;div class="divNumber"&gt;924.&lt;/div&gt; &lt;div class="p"&gt;&lt;span class="pN"&gt;2870&lt;/span&gt;Anāpatti—  ānisaṃsaṃ dassetvā nivāreti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2871"&gt;&lt;span class="pN"&gt;2871&lt;/span&gt;Navamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276664" title="Go to previous page"&gt;&amp;lt;&amp;lt; 2.4.3.8 Cīvaradānasikkhāpada&lt;/a&gt;&lt;a href="javascript:void(0)" onclick="upP()" id="upL" name="273287" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276666" title="Go to next page"&gt;2.4.3.10 Kathinuddhārasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
