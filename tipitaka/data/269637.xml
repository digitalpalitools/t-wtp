<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/28Mi"&gt;28Mi Milindapañhapāḷi&lt;/a&gt; » &lt;a href="/tipitaka/28Mi/3"&gt;3 Milindapañha&lt;/a&gt; » &lt;a href="/tipitaka/28Mi/3/3.3"&gt;3.3 Vicāravagga&lt;/a&gt;&lt;/div&gt;&lt;div class="i"&gt;3.3.2 Purimakoṭipañha&lt;/div&gt;&lt;div class=h&gt;Milindapañha&lt;/div&gt;&lt;div class=h&gt;Vicāravagga&lt;/div&gt;&lt;div class=h&gt;Purimakoṭipañha&lt;/div&gt;&lt;div class="q" id="p_28Mi_231"&gt; &lt;div class="divNumber"&gt;50.&lt;/div&gt; &lt;div class="p"&gt;&lt;span class="pN"&gt;231&lt;/span&gt;Rājā āha—  “bhante nāgasena, yaṃ panetaṃ brūsi ‘purimā koṭi na paññāyatī’ti, tassa opammaṃ karohī”ti. “Yathā, mahārāja, puriso parittaṃ bījaṃ pathaviyaṃ nikkhipeyya, tato aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya. Tato bījaṃ gahetvā puna ropeyya, tatopi aṅkuro uṭṭhahitvā anupubbena vuḍḍhiṃ virūḷhiṃ vepullaṃ āpajjitvā phalaṃ dadeyya. Evametissā santatiyā atthi anto”ti? “Natthi, bhante”ti. “Evameva kho, mahārāja, addhānassāpi purimā koṭi na paññāyatī”ti. &lt;/div&gt;&lt;/div&gt;&lt;div class="q" id="p_28Mi_232"&gt; &lt;div class="p"&gt;&lt;span class="pN"&gt;232&lt;/span&gt;“Bhiyyo opammaṃ karohī”ti. “Yathā, mahārāja, kukkuṭiyā aṇḍaṃ bhaveyya, aṇḍato kukkuṭī kukkuṭiyā aṇḍanti. Evametissā santatiyā atthi anto”ti? “Natthi, bhante”ti. “Evameva kho, mahārāja, addhānassāpi purimā koṭi na paññāyatī”ti. &lt;/div&gt;&lt;/div&gt;&lt;div class="q" id="p_28Mi_233"&gt; &lt;div class="p"&gt;&lt;span class="pN"&gt;233&lt;/span&gt;“Bhiyyo opammaṃ karohī”ti. Thero pathaviyā cakkaṃ likhitvā milindaṃ rājānaṃ etadavoca—  “atthi, mahārāja, imassa cakkassa anto”ti? “Natthi, bhante”ti. “Evameva kho, mahārāja, imāni cakkāni vuttāni bhagavatā ‘cakkhuñca paṭicca rūpe ca uppajjati cakkhuviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna cakkhuṃ jāyatī’ti. Evametissā santatiyā atthi anto”ti? “Natthi, bhante”ti. &lt;/div&gt;&lt;/div&gt;&lt;div class="q" id="p_28Mi_234"&gt; &lt;div class="p"&gt;&lt;span class="pN"&gt;234&lt;/span&gt;“‘Sotañca paṭicca sadde ca…pe…  manañca paṭicca dhamme ca uppajjati manoviññāṇaṃ, tiṇṇaṃ saṅgati phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā kammaṃ, kammato puna mano jāyatī’ti. Evametissā santatiyā atthi anto”ti? “Natthi, bhante”ti. “Evameva kho, mahārāja, addhānassāpi purimā koṭi na paññāyatī”ti. &lt;/div&gt;&lt;/div&gt;&lt;div class="q" id="p_28Mi_235"&gt; &lt;div class="p"&gt;&lt;span class="pN"&gt;235&lt;/span&gt;“Kallosi, bhante nāgasenā”ti. &lt;/div&gt;&lt;/div&gt;&lt;div class="CENTER" id="p_28Mi_236"&gt;&lt;span class="pN"&gt;236&lt;/span&gt;Purimakoṭipañho dutiyo.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="269636" title="Go to previous page"&gt;&amp;lt;&amp;lt; 3.3.1 Addhānamūlapañha&lt;/a&gt;&lt;a href="javascript:void(0)" onclick="upP()" id="upL" name="267867" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269638" title="Go to next page"&gt;3.3.3 Koṭipaññāyanapañha &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
