<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/26Ps"&gt;26Ps Paṭisambhidāmaggapāḷi&lt;/a&gt; » &lt;a href="/tipitaka/26Ps/1"&gt;1 Mahāvagga&lt;/a&gt; » &lt;a href="/tipitaka/26Ps/1/1.3"&gt;1.3 Ānāpānassatikathā&lt;/a&gt;&lt;/div&gt;&lt;div class="i"&gt;1.3.4 Vodānañāṇaniddesa&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Ānāpānassatikathā&lt;/div&gt;&lt;div class=h&gt;Vodānañāṇaniddesa&lt;/div&gt;&lt;div class="q" id="p_26Ps_887"&gt; &lt;div class="divNumber"&gt;158.&lt;/div&gt; &lt;div class="p"&gt;&lt;span class="pN"&gt;887&lt;/span&gt;Katamāni terasa vodāne ñāṇāni? Atītānudhāvanaṃ cittaṃ vikkhepānupatitaṃ; taṃ vivajjayitvā ekaṭṭhāne samādahati—  evampi cittaṃ na vikkhepaṃ gacchati. Anāgatapaṭikaṅkhanaṃ cittaṃ vikampitaṃ; taṃ vivajjayitvā tattheva adhimoceti—  evampi cittaṃ na vikkhepaṃ gacchati. Līnaṃ cittaṃ kosajjānupatitaṃ; taṃ paggaṇhitvā kosajjaṃ pajahati—  evampi cittaṃ na vikkhepaṃ gacchati. Atipaggahitaṃ cittaṃ uddhaccānupatitaṃ; taṃ viniggaṇhitvā uddhaccaṃ pajahati—  evampi cittaṃ na vikkhepaṃ gacchati. Abhinataṃ cittaṃ rāgānupatitaṃ; taṃ sampajāno hutvā rāgaṃ pajahati—  evampi cittaṃ na vikkhepaṃ gacchati. Apanataṃ cittaṃ byāpādānupatitaṃ; taṃ sampajāno hutvā byāpādaṃ pajahati—  evampi cittaṃ na vikkhepaṃ gacchati. Imehi chahi ṭhānehi parisuddhaṃ cittaṃ pariyodātaṃ ekattagataṃ hoti. &lt;/div&gt;&lt;/div&gt;&lt;div class="q" id="p_26Ps_888"&gt; &lt;div class="p"&gt;&lt;span class="pN"&gt;888&lt;/span&gt;Katame te ekattā? Dānavosaggupaṭṭhānekattaṃ, samathanimittupaṭṭhānekattaṃ, vayalakkhaṇupaṭṭhānekattaṃ, nirodhupaṭṭhānekattaṃ. Dānavosaggupaṭṭhānekattaṃ cāgādhimuttānaṃ, samathanimittupaṭṭhānekattañca adhicittamanuyuttānaṃ, vayalakkhaṇupaṭṭhānekattañca vipassakānaṃ, nirodhupaṭṭhānekattañca ariyapuggalānaṃ—  imehi catūhi ṭhānehi ekattagataṃ cittaṃ paṭipadāvisuddhipakkhandañceva hoti, upekkhānubrūhitañca, ñāṇena ca sampahaṃsitaṃ. &lt;/div&gt;&lt;/div&gt;&lt;div class="q" id="p_26Ps_889"&gt; &lt;div class="p"&gt;&lt;span class="pN"&gt;889&lt;/span&gt;Paṭhamassa jhānassa ko ādi, kiṃ majjhe, kiṃ pariyosānaṃ? Paṭhamassa jhānassa paṭipadāvisuddhi ādi, upekkhānubrūhanā majjhe, sampahaṃsanā pariyosānaṃ. Paṭhamassa jhānassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho tato cittaṃ visujjhati, visuddhattā cittaṃ majjhimaṃ samathanimittaṃ paṭipajjati, paṭipannattā tattha cittaṃ pakkhandati. Yañca paripanthato cittaṃ visujjhati, yañca visuddhattā cittaṃ majjhimaṃ samathanimittaṃ paṭipajjati, yañca paṭipannattā tattha cittaṃ pakkhandati. Paṭhamassa jhānassa paṭipadāvisuddhi ādi. Ādissa imāni tīṇi lakkhaṇāni. Tena vuccati—  “paṭhamaṃ jhānaṃ ādikalyāṇañceva hoti lakkhaṇasampannañca”. &lt;/div&gt;&lt;/div&gt;&lt;div class="q" id="p_26Ps_890"&gt; &lt;div class="p"&gt;&lt;span class="pN"&gt;890&lt;/span&gt;Paṭhamassa jhānassa upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni. Visuddhaṃ cittaṃ ajjhupekkhati, samathapaṭipannaṃ ajjhupekkhati, ekattupaṭṭhānaṃ ajjhupekkhati. Yañca visuddhaṃ cittaṃ ajjhupekkhati, yañca samathapaṭipannaṃ ajjhupekkhati, yañca ekattupaṭṭhānaṃ ajjhupekkhati—  paṭhamassa jhānassa upekkhānubrūhanā majjhe. Majjhassa imāni tīṇi lakkhaṇāni. Tena vuccati—  “paṭhamaṃ jhānaṃ majjhekalyāṇañceva hoti lakkhaṇasampannañca”. &lt;/div&gt;&lt;/div&gt;&lt;div class="q" id="p_26Ps_891"&gt; &lt;div class="p"&gt;&lt;span class="pN"&gt;891&lt;/span&gt;Paṭhamassa jhānassa sampahaṃsanā pariyosānaṃ. Pariyosānassa kati lakkhaṇāni? Pariyosānassa cattāri lakkhaṇāni. Tattha jātānaṃ dhammānaṃ anativattanaṭṭhena sampahaṃsanā, indriyānaṃ ekarasaṭṭhena sampahaṃsanā, tadupagavīriyavāhanaṭṭhena sampahaṃsanā, āsevanaṭṭhena sampahaṃsanā. Paṭhamassa jhānassa sampahaṃsanā pariyosānaṃ. Pariyosānassa imāni cattāri lakkhaṇāni. Tena vuccati—  “paṭhamaṃ jhānaṃ pariyosānakalyāṇañceva hoti lakkhaṇasampannañca”. Evaṃ tivattagataṃ cittaṃ tividhakalyāṇakaṃ dasalakkhaṇasampannaṃ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. &lt;/div&gt;&lt;/div&gt;&lt;div class="q" id="p_26Ps_892"&gt; &lt;div class="p"&gt;&lt;span class="pN"&gt;892&lt;/span&gt;Dutiyassa jhānassa ko ādi, kiṃ majjhe, kiṃ pariyosānaṃ? Dutiyassa jhānassa paṭipadāvisuddhi ādi, upekkhānubrūhanā majjhe, sampahaṃsanā pariyosānaṃ…pe…  evaṃ tivattagataṃ cittaṃ tividhakalyāṇakaṃ dasalakkhaṇasampannaṃ pītisampannañceva hoti sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. &lt;/div&gt;&lt;/div&gt;&lt;div class="q" id="p_26Ps_893"&gt; &lt;div class="p"&gt;&lt;span class="pN"&gt;893&lt;/span&gt;Tatiyassa jhānassa ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ tividhakalyāṇakaṃ dasalakkhaṇasampannaṃ sukhasampannañceva hoti cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. &lt;/div&gt;&lt;/div&gt;&lt;div class="q" id="p_26Ps_894"&gt; &lt;div class="p"&gt;&lt;span class="pN"&gt;894&lt;/span&gt;Catutthassa jhānassa ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ tividhakalyāṇakaṃ dasalakkhaṇasampannañca upekkhāsampannañceva hoti cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. &lt;/div&gt;&lt;/div&gt;&lt;div class="q" id="p_26Ps_895"&gt; &lt;div class="p"&gt;&lt;span class="pN"&gt;895&lt;/span&gt;Ākāsānañcāyatanasamāpattiyā…pe…  viññāṇañcāyatanasamāpattiyā…  ākiñcaññāyatanasamāpattiyā…  nevasaññānāsaññāyatanasamāpattiyā ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ tividhakalyāṇakaṃ dasalakkhaṇasampannaṃ upekkhāsampannañceva hoti cittassa adhiṭṭhānasampannañca…pe…  paññāsampannañca. &lt;/div&gt;&lt;/div&gt;&lt;div class="q" id="p_26Ps_896"&gt; &lt;div class="p"&gt;&lt;span class="pN"&gt;896&lt;/span&gt;Aniccānupassanāya ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ tividhakalyāṇakaṃ dasalakkhaṇasampannaṃ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. Dukkhānupassanāya…pe…  anattānupassanāya…  nibbidānupassanāya…  virāgānupassanāya…  nirodhānupassanāya…  paṭinissaggānupassanāya…  khayānupassanāya…  vayānupassanāya…  vipariṇāmānupassanāya…  animittānupassanāya…  appaṇihitānupassanāya…  suññatānupassanāya…  adhipaññādhammavipassanāya…  yathābhūtañāṇadassanāya…  ādīnavānupassanāya…  paṭisaṅkhānupassanāya…  vivaṭṭanānupassanāya…  &lt;/div&gt;&lt;/div&gt;&lt;div class="q" id="p_26Ps_897"&gt; &lt;div class="p"&gt;&lt;span class="pN"&gt;897&lt;/span&gt;Sotāpattimaggassa…pe…  sakadāgāmimaggassa…  anāgāmimaggassa…  arahattamaggassa ko ādi, kiṃ majjhe, kiṃ pariyosānaṃ? Arahattamaggassa paṭipadāvisuddhi ādi upekkhānubrūhanā majjhe, sampahaṃsanā pariyosānaṃ. Arahattamaggassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho tato cittaṃ visujjhati, visuddhattā cittaṃ majjhimaṃ samathanimittaṃ paṭipajjati, paṭipannattā tattha cittaṃ pakkhandati. Yañca paripanthato cittaṃ visujjhati, yañca visuddhattā cittaṃ majjhimaṃ samathanimittaṃ paṭipajjati, yañca paṭipannattā tattha cittaṃ pakkhandati—  arahattamaggassa paṭipadāvisuddhi ādi. Ādissa imāni tīṇi lakkhaṇāni. Tena vuccati—  “arahattamaggo ādikalyāṇo ceva hoti lakkhaṇasampanno ca”. &lt;/div&gt;&lt;/div&gt;&lt;div class="q" id="p_26Ps_898"&gt; &lt;div class="p"&gt;&lt;span class="pN"&gt;898&lt;/span&gt;Arahattamaggassa upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni. Visuddhaṃ cittaṃ ajjhupekkhati, samathapaṭipannaṃ ajjhupekkhati, ekattupaṭṭhānaṃ ajjhupekkhati. Yañca visuddhaṃ cittaṃ ajjhupekkhati, yañca samathapaṭipannaṃ ajjhupekkhati, yañca ekattupaṭṭhānaṃ ajjhupekkhati. Tena vuccati—  “arahattamaggo majjhekalyāṇo ceva hoti lakkhaṇasampanno ca”. &lt;/div&gt;&lt;/div&gt;&lt;div class="q" id="p_26Ps_899"&gt; &lt;div class="p"&gt;&lt;span class="pN"&gt;899&lt;/span&gt;Arahattamaggassa sampahaṃsanā pariyosānaṃ. Pariyosānassa kati lakkhaṇāni? Pariyosānassa cattāri lakkhaṇāni. Tattha jātānaṃ dhammānaṃ anativattanaṭṭhena sampahaṃsanā, indriyānaṃ ekarasaṭṭhena sampahaṃsanā, tadupagavīriyavāhanaṭṭhena sampahaṃsanā, āsevanaṭṭhena sampahaṃsanā. Arahattamaggassa sampahaṃsanā pariyosānaṃ. Pariyosānassa imāni cattāri lakkhaṇāni. Tena vuccati—  “arahattamaggo pariyosānakalyāṇo ceva hoti lakkhaṇasampanno ca”. Evaṃ tivattagataṃ cittaṃ tividhakalyāṇakaṃ dasalakkhaṇasampannaṃ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. &lt;/div&gt;&lt;/div&gt;&lt;div class="q" id="p_26Ps_900"&gt; &lt;div class="divNumber"&gt;159.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;900&lt;/div&gt; &lt;div class="G"&gt;Nimittaṃ assāsapassāsā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anārammaṇamekacittassa;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Ajānato ca tayo dhamme,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bhāvanā nupalabbhati.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_901"&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;901&lt;/div&gt; &lt;div class="G"&gt;Nimittaṃ assāsapassāsā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anārammaṇamekacittassa;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Jānato ca tayo dhamme,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Bhāvanā upalabbhatīti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_902"&gt; &lt;div class="p"&gt;&lt;span class="pN"&gt;902&lt;/span&gt;Kathaṃ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṃ vikkhepaṃ gacchati, padhānañca paññāyati, payogañca sādheti, visesamadhigacchati? Seyyathāpi rukkho same bhūmibhāge nikkhitto. Tamenaṃ puriso kakacena chindeyya. Rukkhe phuṭṭhakakacadantānaṃ vasena purisassa sati upaṭṭhitā hoti; na āgate vā gate vā kakacadante manasi karoti. Na āgatā vā gatā vā kakacadantā aviditā honti, padhānañca paññāyati, payogañca sādheti. Yathā rukkho same bhūmibhāge nikkhitto. Evaṃ upanibandhanā nimittaṃ. Yathā kakacadantā, evaṃ assāsapassāsā. Yathā rukkhe phuṭṭhakakacadantānaṃ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti. Evamevaṃ bhikkhu nāsikagge vā mukhanimitte vā satiṃ upaṭṭhapetvā nisinno hoti, na āgate vā gate vā assāsapassāse manasi karoti, na āgatā vā gatā vā assāsapassāsā aviditā honti, padhānañca paññāyati, payogañca sādheti. Visesamadhigacchati padhānañca. &lt;/div&gt;&lt;/div&gt;&lt;div class="q" id="p_26Ps_903"&gt; &lt;div class="p"&gt;&lt;span class="pN"&gt;903&lt;/span&gt;Katamaṃ padhānaṃ? Āraddhavīriyassa kāyopi cittampi kammaniyaṃ hoti—  idaṃ padhānaṃ. Katamo payogo? Āraddhavīriyassa upakkilesā pahīyanti, vitakkā vūpasammanti—  ayaṃ payogo. Katamo viseso? Āraddhavīriyassa saññojanā pahīyanti, anusayā byantīhonti. Ayaṃ viseso. Evaṃ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṃ vikkhepaṃ gacchati, padhānañca paññāyati, payogañca sādheti, visesamadhigacchati. &lt;/div&gt;&lt;/div&gt;&lt;div class="q" id="p_26Ps_904"&gt; &lt;div class="divNumber"&gt;160.&lt;/div&gt; &lt;div class="p"&gt; &lt;table class="singleColumn"&gt; &lt;tr&gt; &lt;td&gt; &lt;div class="pN"&gt;904&lt;/div&gt; &lt;div class="G"&gt;Ānāpānassati yassa,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;paripuṇṇā subhāvitā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;Anupubbaṃ paricitā,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;yathā buddhena desitā;&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;So imaṃ lokaṃ pabhāseti,&lt;/div&gt; &lt;/td&gt; &lt;/tr&gt; &lt;tr&gt; &lt;td&gt; &lt;div class="G"&gt;abbhā muttova candimāti.&lt;/div&gt; &lt;/td&gt; &lt;/tr&gt; &lt;/table&gt; &lt;/div&gt;&lt;/div&gt;&lt;div class="q" id="p_26Ps_905"&gt; &lt;div class="p"&gt;&lt;span class="pN"&gt;905&lt;/span&gt;&lt;span class="bold"&gt;Ānan&lt;/span&gt;ti assāso, no passāso. &lt;span class="bold"&gt;Āpānan&lt;/span&gt;ti passāso, no assāso. Assāsavasena upaṭṭhānaṃ sati, passāsavasena upaṭṭhānaṃ sati. &lt;/div&gt;&lt;/div&gt;&lt;div class="q" id="p_26Ps_906"&gt; &lt;div class="p"&gt;&lt;span class="pN"&gt;906&lt;/span&gt;Yo assasati tassupaṭṭhāti, yo passasati tassupaṭṭhāti. &lt;span class="bold"&gt;Paripuṇṇā&lt;/span&gt;ti pariggahaṭṭhena paripuṇṇā, parivāraṭṭhena paripuṇṇā, paripūraṭṭhena paripuṇṇā. &lt;span class="bold"&gt;Subhāvitā&lt;/span&gt;ti catasso bhāvanā—  tattha jātānaṃ dhammānaṃ anativattanaṭṭhena bhāvanā, indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Tassime cattāro bhāvanaṭṭhā yānīkatā honti vatthukatā anuṭṭhitā paricitā susamāraddhā. &lt;/div&gt;&lt;/div&gt;&lt;div class="q" id="p_26Ps_907"&gt; &lt;div class="p"&gt;&lt;span class="pN"&gt;907&lt;/span&gt;&lt;span class="bold"&gt;Yānīkatā&lt;/span&gt;ti yattha yattha ākaṅkhati tattha tattha vasippatto hoti balappatto vesārajjappatto. Tassa me te dhammā āvajjanapaṭibaddhā honti ākaṅkhapaṭibaddhā manasikārapaṭibaddhā cittuppādapaṭibaddhā. Tena vuccati—  “yānīkatā”ti. &lt;span class="bold"&gt;Vatthukatā&lt;/span&gt;ti yasmiṃ yasmiṃ vatthusmiṃ cittaṃ svādhiṭṭhitaṃ hoti, tasmiṃ tasmiṃ vatthusmiṃ sati sūpaṭṭhitā hoti. Yasmiṃ yasmiṃ vā pana vatthusmiṃ sati sūpaṭṭhitā hoti, tasmiṃ tasmiṃ vatthusmiṃ cittaṃ svādhiṭṭhitaṃ hoti. Tena vuccati—  “vatthukatā”ti. &lt;span class="bold"&gt;Anuṭṭhitā&lt;/span&gt;ti vatthusmiṃ yena yena cittaṃ abhinīharati tena tena sati anuparivattati. Yena yena vā pana sati anuparivattati tena tena cittaṃ abhinīharati. Tena vuccati—  “anuṭṭhitā”ti. &lt;span class="bold"&gt;Paricitā&lt;/span&gt;ti pariggahaṭṭhena paricitā, parivāraṭṭhena paricitā, paripūraṭṭhena paricitā. Satiyā pariggaṇhanto jināti pāpake akusale dhamme. Tena vuccati—  “paricitā”ti. &lt;span class="bold"&gt;Susamāraddhā&lt;/span&gt;ti cattāro susamāraddhā—  tattha jātānaṃ dhammānaṃ anativattanaṭṭhena susamāraddhā, indriyānaṃ ekarasaṭṭhena susamāraddhā, tadupagavīriyavāhanaṭṭhena susamāraddhā, tappaccanīkānaṃ kilesānaṃ susamūhatattā susamāraddhā. &lt;/div&gt;&lt;/div&gt;&lt;div class="q" id="p_26Ps_908"&gt; &lt;div class="divNumber"&gt;161.&lt;/div&gt; &lt;div class="p"&gt;&lt;span class="pN"&gt;908&lt;/span&gt;&lt;span class="bold"&gt;Susaman&lt;/span&gt;ti atthi samaṃ, atthi susamaṃ. Katamaṃ samaṃ? Ye tattha jātā anavajjā kusalā bodhipakkhiyā—  idaṃ samaṃ. Katamaṃ susamaṃ? Yaṃ tesaṃ tesaṃ dhammānaṃ ārammaṇaṃ nirodho nibbānaṃ—  idaṃ susamaṃ. Iti idañca samaṃ idañca susamaṃ ñātaṃ hoti diṭṭhaṃ viditaṃ sacchikataṃ phassitaṃ paññāya. Āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Tena vuccati—  “susamāraddhā”ti. &lt;/div&gt;&lt;/div&gt;&lt;div class="q" id="p_26Ps_909"&gt; &lt;div class="p"&gt;&lt;span class="pN"&gt;909&lt;/span&gt;&lt;span class="bold"&gt;Anupubbaṃ paricitā&lt;/span&gt;ti dīghaṃ assāsavasena purimā purimā paricitā, pacchimā pacchimā anuparicitā. Dīghaṃ passāsavasena purimā purimā paricitā, pacchimā pacchimā anuparicitā. Rassaṃ assāsavasena purimā purimā paricitā, pacchimā pacchimā anuparicitā. Rassaṃ passāsavasena purimā purimā paricitā, pacchimā pacchimā anuparicitā…pe…  paṭinissaggānupassī assāsavasena purimā purimā paricitā, pacchimā pacchimā anuparicitā. Paṭinissaggānupassī passāsavasena purimā purimā paricitā, pacchimā pacchimā anuparicitā. Sabbāpi soḷasavatthukā ānāpānassatiyo aññamaññaṃ paricitā ceva honti anuparicitā ca. Tena vuccati—  “anupubbaparicitā”ti. &lt;/div&gt;&lt;/div&gt;&lt;div class="q" id="p_26Ps_910"&gt; &lt;div class="p"&gt;&lt;span class="pN"&gt;910&lt;/span&gt;&lt;span class="bold"&gt;Yathā&lt;/span&gt;ti dasa yathatthā—  attadamathattho yathattho, attasamathattho yathattho, attaparinibbāpanattho yathattho, abhiññattho yathattho, pariññattho yathattho, pahānattho yathattho, bhāvanattho yathattho, sacchikiriyattho yathattho, saccābhisamayattho yathattho, nirodhe patiṭṭhāpakattho yathattho. &lt;/div&gt;&lt;/div&gt;&lt;div class="q" id="p_26Ps_911"&gt; &lt;div class="p"&gt;&lt;span class="pN"&gt;911&lt;/span&gt;&lt;span class="bold"&gt;Buddho&lt;/span&gt;ti yo so bhagavā sayambhū anācariyako pubbe ananussutesu dhammesu sāmaṃ saccāni abhisambujjhi, tattha ca sabbaññutaṃ pāpuṇi, balesu ca vasībhāvaṃ. &lt;/div&gt;&lt;/div&gt;&lt;div class="q" id="p_26Ps_912"&gt; &lt;div class="divNumber"&gt;162.&lt;/div&gt; &lt;div class="p"&gt;&lt;span class="pN"&gt;912&lt;/span&gt;&lt;span class="bold"&gt;Buddho&lt;/span&gt;ti kenaṭṭhena buddho? Bujjhitā saccānīti—  buddho. Bodhetā pajāyāti—  buddho. Sabbaññutāya buddho. Sabbadassāvitāya buddho. Anaññaneyyatāya buddho. Visavitāya buddho. Khīṇāsavasaṅkhātena buddho. Nirupalepasaṅkhātena buddho. Ekantavītarāgoti—  buddho. Ekantavītadosoti—  buddho. Ekantavītamohoti—  buddho. Ekantanikkilesoti—  buddho. Ekāyanamaggaṃ gatoti—  buddho. Eko anuttaraṃ sammāsambodhiṃ abhisambuddhoti—  buddho. Abuddhivihatattā buddhipaṭilābhā—  buddho. Buddhoti netaṃ nāmaṃ mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ, na samaṇabrāhmaṇehi kataṃ, na devatāhi kataṃ. Vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ—  buddhoti. &lt;span class="bold"&gt;Desitā&lt;/span&gt;ti attadamathattho yathattho yathā buddhena desito, attasamathattho yathattho yathā buddhena desito, attaparinibbāpanattho yathattho yathā buddhena desito…pe…  nirodhe patiṭṭhāpakattho yathattho yathā buddhena desito. &lt;/div&gt;&lt;/div&gt;&lt;div class="q" id="p_26Ps_913"&gt; &lt;div class="p"&gt;&lt;span class="pN"&gt;913&lt;/span&gt;&lt;span class="bold"&gt;So&lt;/span&gt;ti gahaṭṭho vā hoti pabbajito vā. &lt;span class="bold"&gt;Loko&lt;/span&gt;ti khandhaloko dhātuloko āyatanaloko vipattibhavaloko vipattisambhavaloko sampattibhavaloko sampattisambhavaloko. Eko loko—  sabbe sattā āhāraṭṭhitikā…pe…  aṭṭhārasa lokā—  aṭṭhārasa dhātuyo. &lt;span class="bold"&gt;Pabhāsetī&lt;/span&gt;ti attadamathatthaṃ yathatthaṃ abhisambuddhattā. So imaṃ lokaṃ obhāseti bhāseti pabhāseti. Attasamathatthaṃ yathatthaṃ abhisambuddhattā. So imaṃ lokaṃ obhāseti bhāseti pabhāseti. Attaparinibbāpanatthaṃ yathatthaṃ abhisambuddhattā. So imaṃ lokaṃ obhāseti bhāseti pabhāseti…pe…  nirodhe patiṭṭhāpakatthaṃ yathatthaṃ abhisambuddhattā. So imaṃ lokaṃ obhāseti bhāseti pabhāseti. &lt;/div&gt;&lt;/div&gt;&lt;div class="q" id="p_26Ps_914"&gt; &lt;div class="p"&gt;&lt;span class="pN"&gt;914&lt;/span&gt;&lt;span class="bold"&gt;Abbhā muttova candimā&lt;/span&gt;ti yathā abbhā, evaṃ kilesā. Yathā cando, evaṃ ariyañāṇaṃ. Yathā candimā devaputto, evaṃ bhikkhu. Yathā cando abbhā mutto mahikā mutto dhūmarajā mutto rāhugahaṇā vippamutto bhāsate ca tapate ca virocate ca, evamevaṃ bhikkhu sabbakilesehi vippamutto bhāsate ca tapate ca virocate ca. Tena vuccati—  “abbhā muttova candimā”ti. Imāni terasa vodāne ñāṇāni. &lt;/div&gt;&lt;/div&gt;&lt;div class="CENTER" id="p_26Ps_915"&gt;&lt;span class="pN"&gt;915&lt;/span&gt;Vodānañāṇaniddeso catuttho.&lt;br /&gt; Bhāṇavāro.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="270522" title="Go to previous page"&gt;&amp;lt;&amp;lt; 1.3.3.3 Tatiyacchakka&lt;/a&gt;&lt;a href="javascript:void(0)" onclick="upP()" id="upL" name="267829" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="269540" title="Go to next page"&gt;1.3.5 Satokāriñāṇaniddesa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
