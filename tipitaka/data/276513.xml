<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.8"&gt;1.5.8 Sahadhammikavagga&lt;/a&gt;&lt;/div&gt;&lt;div class="i"&gt;1.5.8.4 Pahārasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Sahadhammikavagga&lt;/div&gt;&lt;div class=h&gt;Pahārasikkhāpada&lt;/div&gt;&lt;div class="q" id="p_2V_1345"&gt;&lt;div class="divNumber"&gt;449.&lt;/div&gt;&lt;div class="p"&gt;&lt;span class="pN"&gt;1345&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṃ bhikkhūnaṃ pahāraṃ denti. Te rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṃ pahāraṃ dentī”ti.&lt;/div&gt;&lt;/div&gt;&lt;div class="q" id="p_2V_1346"&gt;&lt;div class="p"&gt;&lt;span class="pN"&gt;1346&lt;/span&gt;Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā bhikkhūnaṃ pahāraṃ dassantī”ti…pe…  “saccaṃ kira tumhe, bhikkhave, kupitā anattamanā bhikkhūnaṃ pahāraṃ dethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā bhikkhūnaṃ pahāraṃ dassatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1347"&gt;&lt;div class="divNumber"&gt;450.&lt;/div&gt;&lt;div class="p"&gt;&lt;span class="pN"&gt;1347&lt;/span&gt;&lt;span class="bold"&gt;“Yo pana bhikkhu bhikkhussa kupito anattamano pahāraṃ dadeyya, pācittiyan”&lt;/span&gt;ti. (&lt;span class="italic"&gt;74&lt;/span&gt;:&lt;span class="bold"&gt;123&lt;/span&gt;)&lt;/div&gt;&lt;/div&gt;&lt;div class="q" id="p_2V_1348"&gt;&lt;div class="divNumber"&gt;451.&lt;/div&gt;&lt;div class="p"&gt;&lt;span class="pN"&gt;1348&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_2V_1349"&gt;&lt;div class="p"&gt;&lt;span class="pN"&gt;1349&lt;/span&gt;&lt;span class="bold"&gt;Bhikkhussā&lt;/span&gt;ti aññassa bhikkhussa.&lt;/div&gt;&lt;/div&gt;&lt;div class="q" id="p_2V_1350"&gt;&lt;div class="p"&gt;&lt;span class="pN"&gt;1350&lt;/span&gt;&lt;span class="bold"&gt;Kupito anattamano&lt;/span&gt;ti anabhiraddho āhatacitto khilajāto.&lt;/div&gt;&lt;/div&gt;&lt;div class="q" id="p_2V_1351"&gt;&lt;div class="p"&gt;&lt;span class="pN"&gt;1351&lt;/span&gt;&lt;span class="bold"&gt;Pahāraṃ dadeyyā&lt;/span&gt;ti kāyena vā kāyapaṭibaddhena vā nissaggiyena vā antamaso uppalapattenapi pahāraṃ deti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1352"&gt;&lt;div class="divNumber"&gt;452.&lt;/div&gt;&lt;div class="p"&gt;&lt;span class="pN"&gt;1352&lt;/span&gt;Upasampanne upasampannasaññī kupito anattamano pahāraṃ deti, āpatti pācittiyassa. Upasampanne vematiko kupito anattamano pahāraṃ deti, āpatti pācittiyassa. Upasampanne anupasampannasaññī kupito anattamano pahāraṃ deti, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1353"&gt;&lt;div class="p"&gt;&lt;span class="pN"&gt;1353&lt;/span&gt;Anupasampannassa kupito anattamano pahāraṃ deti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.&lt;/div&gt;&lt;/div&gt;&lt;div class="q" id="p_2V_1354"&gt;&lt;div class="divNumber"&gt;453.&lt;/div&gt;&lt;div class="p"&gt;&lt;span class="pN"&gt;1354&lt;/span&gt;Anāpatti—  kenaci viheṭhīyamāno mokkhādhippāyo pahāraṃ deti, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1355"&gt;&lt;span class="pN"&gt;1355&lt;/span&gt;Pahārasikkhāpadaṃ niṭṭhitaṃ catutthaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276512" title="Go to previous page"&gt;&amp;lt;&amp;lt; 1.5.8.3 Mohanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273237" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276514" title="Go to next page"&gt;1.5.8.5 Talasattikasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
