<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/4V"&gt;4V Cūḷavaggapāḷi&lt;/a&gt; » &lt;a href="/tipitaka/4V/4"&gt;4 Samathakkhandhaka&lt;/a&gt; » &lt;a href="/tipitaka/4V/4/4.9"&gt;4.9 Adhikaraṇavūpasamanasamatha&lt;/a&gt;&lt;/div&gt;&lt;div class="i"&gt;4.9.4 Tividhasalākaggāha&lt;/div&gt;&lt;div class=h&gt;Samathakkhandhaka&lt;/div&gt;&lt;div class=h&gt;Adhikaraṇavūpasamanasamatha&lt;/div&gt;&lt;div class=h&gt;Tividhasalākaggāha&lt;/div&gt;&lt;div class="q" id="p_4V_960"&gt; &lt;div class="divNumber"&gt;235.&lt;/div&gt; &lt;div class="p"&gt;&lt;span class="pN"&gt;960&lt;/span&gt;Tena kho pana samayena sāvatthiyā evaṃ jātaṃ evaṃ samuppannaṃ adhikaraṇaṃ hoti. Atha kho te bhikkhū—  asantuṭṭhā sāvatthiyā saṃghassa adhikaraṇavūpasamanena—  assosuṃ kho amukasmiṃ kira āvāse sambahulā therā viharanti bahussutā āgatāgamā dhammadharā vinayadharā mātikādharā paṇḍitā viyattā medhāvino lajjino kukkuccakā sikkhākāmā. Te ce therā imaṃ adhikaraṇaṃ vūpasameyyuṃ dhammena vinayena satthusāsanena, evamidaṃ adhikaraṇaṃ suvūpasantaṃ assāti. Atha kho te bhikkhū taṃ āvāsaṃ gantvā te there etadavocuṃ—  “idaṃ, bhante, adhikaraṇaṃ evaṃ jātaṃ, evaṃ samuppannaṃ. Sādhu, bhante, therā imaṃ adhikaraṇaṃ vūpasamentu dhammena vinayena satthusāsanena, yathayidaṃ adhikaraṇaṃ suvūpasantaṃ assā”ti. Atha kho te therā—  yathā sāvatthiyā saṃghena adhikaraṇaṃ vūpasamitaṃ tathā suvūpasantanti—  tathā taṃ adhikaraṇaṃ vūpasamesuṃ. &lt;/div&gt;&lt;/div&gt;&lt;div class="q" id="p_4V_961"&gt; &lt;div class="p"&gt;&lt;span class="pN"&gt;961&lt;/span&gt;Atha kho te bhikkhū—  asantuṭṭhā sāvatthiyā saṃghassa adhikaraṇavūpasamanena, asantuṭṭhā sambahulānaṃ therānaṃ adhikaraṇavūpasamanena—  assosuṃ kho amukasmiṃ kira āvāse tayo therā viharanti…pe…  dve therā viharanti…pe…  eko thero viharati bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. So ce thero imaṃ adhikaraṇaṃ vūpasameyya dhammena vinayena satthusāsanena, evamidaṃ adhikaraṇaṃ suvūpasantaṃ assāti. Atha kho te bhikkhū taṃ āvāsaṃ gantvā taṃ theraṃ etadavocuṃ—  “idaṃ, bhante, adhikaraṇaṃ evaṃ jātaṃ, evaṃ samuppannaṃ. Sādhu, bhante, thero imaṃ adhikaraṇaṃ vūpasametu dhammena vinayena satthusāsanena, yathayidaṃ adhikaraṇaṃ suvūpasantaṃ assā”ti. Atha kho so thero—  yathā sāvatthiyā saṃghena adhikaraṇaṃ vūpasamitaṃ, yathā sambahulehi therehi adhikaraṇaṃ vūpasamitaṃ, yathā tīhi therehi adhikaraṇaṃ vūpasamitaṃ, yathā dvīhi therehi adhikaraṇaṃ vūpasamitaṃ, tathā suvūpasantanti—  tathā taṃ adhikaraṇaṃ vūpasamesi. &lt;/div&gt;&lt;/div&gt;&lt;div class="q" id="p_4V_962"&gt; &lt;div class="p"&gt;&lt;span class="pN"&gt;962&lt;/span&gt;Atha kho te bhikkhū asantuṭṭhā sāvatthiyā saṃghassa adhikaraṇavūpasamanena, asantuṭṭhā sambahulānaṃ therānaṃ adhikaraṇavūpasamanena, asantuṭṭhā tiṇṇaṃ therānaṃ adhikaraṇavūpasamanena, asantuṭṭhā dvinnaṃ therānaṃ adhikaraṇavūpasamanena, asantuṭṭhā ekassa therassa adhikaraṇavūpasamanena, yena bhagavā tenupasaṅkamiṃsu, upasaṅkamitvā bhagavato etamatthaṃ ārocesuṃ…pe…  &lt;/div&gt;&lt;/div&gt;&lt;div class="q" id="p_4V_963"&gt; &lt;div class="p"&gt;&lt;span class="pN"&gt;963&lt;/span&gt;“Nihatametaṃ, bhikkhave, adhikaraṇaṃ santaṃ vūpasantaṃ suvūpasantaṃ. Anujānāmi, bhikkhave, tesaṃ bhikkhūnaṃ saññattiyā tayo salākaggāhe—  gūḷhakaṃ, sakaṇṇajappakaṃ, vivaṭakaṃ. &lt;/div&gt;&lt;/div&gt;&lt;div class="q" id="p_4V_964"&gt; &lt;div class="p"&gt;&lt;span class="pN"&gt;964&lt;/span&gt;Kathañca, bhikkhave, gūḷhako salākaggāho hoti? Tena salākaggāhāpakena bhikkhunā salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo—  ‘ayaṃ evaṃvādissa salākā, ayaṃ evaṃvādissa salākā. Yaṃ icchasi taṃ gaṇhāhī’ti. Gahite vattabbo—  ‘mā ca kassaci dassehī’ti. Sace jānāti—  adhammavādī bahutarāti, duggahoti, paccukkaḍḍhitabbaṃ. Sace jānāti—  dhammavādī bahutarāti, suggahoti, sāvetabbaṃ. Evaṃ kho, bhikkhave, gūḷhako salākaggāho hoti. &lt;/div&gt;&lt;/div&gt;&lt;div class="q" id="p_4V_965"&gt; &lt;div class="p"&gt;&lt;span class="pN"&gt;965&lt;/span&gt;Kathañca, bhikkhave, sakaṇṇajappako salākaggāho hoti? Tena salākaggāhāpakena bhikkhunā ekamekassa bhikkhuno upakaṇṇake ārocetabbaṃ—  ‘ayaṃ evaṃvādissa salākā, ayaṃ evaṃvādissa salākā. Yaṃ icchasi taṃ gaṇhāhī’ti. Gahite vattabbo—  ‘mā ca kassaci ārocehī’ti. Sace jānāti—  adhammavādī bahutarāti, duggahoti, paccukkaḍḍhitabbaṃ. Sace jānāti—  dhammavādī bahutarāti, suggahoti, sāvetabbaṃ. Evaṃ kho, bhikkhave, sakaṇṇajappako salākaggāho hoti. &lt;/div&gt;&lt;/div&gt;&lt;div class="q" id="p_4V_966"&gt; &lt;div class="p"&gt;&lt;span class="pN"&gt;966&lt;/span&gt;Kathañca, bhikkhave, vivaṭako salākaggāho hoti? Sace jānāti—  dhammavādī bahutarāti, vissaṭṭheneva vivaṭena gāhetabbo. Evaṃ kho, bhikkhave, vivaṭako salākaggāho hoti. Ime kho, bhikkhave, tayo salākaggāhā”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273394" title="Go to previous page"&gt;&amp;lt;&amp;lt; 4.9.3 Yebhuyyasikāvinaya&lt;/a&gt;&lt;a href="javascript:void(0)" onclick="upP()" id="upL" name="272113" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273396" title="Go to next page"&gt;4.9.5 Sativinaya &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
