<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.1"&gt;2.1 Pārājikakaṇḍa&lt;/a&gt;&lt;/div&gt;&lt;div class="i"&gt;2.1.8 Aṭṭhavatthukāsikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pārājikakaṇḍa&lt;/div&gt;&lt;div class=h&gt;Aṭṭhavatthukāsikkhāpada&lt;/div&gt;&lt;div class="q" id="p_2V_2181"&gt; &lt;div class="divNumber"&gt;674.&lt;/div&gt; &lt;div class="p"&gt;&lt;span class="pN"&gt;2181&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāya. &lt;/div&gt;&lt;/div&gt;&lt;div class="q" id="p_2V_2182"&gt; &lt;div class="p"&gt;&lt;span class="pN"&gt;2182&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāyā”ti…pe…  “saccaṃ kira, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṃ sādiyanti, channampi anupavisanti, kāyampi tadatthāya upasaṃharanti etassa asaddhammassa paṭisevanatthāyā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṃ sādiyissanti, channampi anupavisissanti, kāyampi tadatthāya upasaṃharissanti etassa asaddhammassa paṭisevanatthāya. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2183"&gt; &lt;div class="divNumber"&gt;675.&lt;/div&gt; &lt;div class="p"&gt;&lt;span class="pN"&gt;2183&lt;/span&gt;&lt;span class="bold"&gt;“Yā pana bhikkhunī avassutā avassutassa purisapuggalassa hatthaggahaṇaṃ vā sādiyeyya, saṅghāṭikaṇṇaggahaṇaṃ vā sādiyeyya, santiṭṭheyya vā, sallapeyya vā, saṅketaṃ vā gaccheyya&lt;/span&gt;, &lt;span class="bold"&gt;purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa paṭisevanatthāya, ayampi pārājikā hoti asaṃvāsā aṭṭhavatthukā”&lt;/span&gt;ti. (&lt;span class="italic"&gt;8&lt;/span&gt;:&lt;span class="bold"&gt;8&lt;/span&gt;) &lt;/div&gt;&lt;/div&gt;&lt;div class="q" id="p_2V_2184"&gt; &lt;div class="divNumber"&gt;676.&lt;/div&gt; &lt;div class="p"&gt;&lt;span class="pN"&gt;2184&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2185"&gt; &lt;div class="p"&gt;&lt;span class="pN"&gt;2185&lt;/span&gt;&lt;span class="bold"&gt;Avassutā&lt;/span&gt; nāma sārattā apekkhavatī paṭibaddhacittā. &lt;/div&gt;&lt;/div&gt;&lt;div class="q" id="p_2V_2186"&gt; &lt;div class="p"&gt;&lt;span class="pN"&gt;2186&lt;/span&gt;&lt;span class="bold"&gt;Avassuto&lt;/span&gt; nāma sāratto apekkhavā paṭibaddhacitto. &lt;/div&gt;&lt;/div&gt;&lt;div class="q" id="p_2V_2187"&gt; &lt;div class="p"&gt;&lt;span class="pN"&gt;2187&lt;/span&gt;&lt;span class="bold"&gt;Purisapuggalo&lt;/span&gt; nāma manussapuriso, na yakkho na peto na tiracchānagato viññū paṭibalo kāyasaṃsaggaṃ samāpajjituṃ. &lt;/div&gt;&lt;/div&gt;&lt;div class="q" id="p_2V_2188"&gt; &lt;div class="p"&gt;&lt;span class="pN"&gt;2188&lt;/span&gt;&lt;span class="bold"&gt;Hatthaggahaṇaṃ vā sādiyeyyā&lt;/span&gt;ti hattho nāma kapparaṃ upādāya yāva agganakhā. Etassa asaddhammassa paṭisevanatthāya ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassa. &lt;/div&gt;&lt;/div&gt;&lt;div class="q" id="p_2V_2189"&gt; &lt;div class="p"&gt;&lt;span class="pN"&gt;2189&lt;/span&gt;&lt;span class="bold"&gt;Saṅghāṭikaṇṇaggahaṇaṃ vā sādiyeyyā&lt;/span&gt;ti etassa asaddhammassa paṭisevanatthāya nivatthaṃ vā pārutaṃ vā gahaṇaṃ sādiyati, āpatti thullaccayassa. &lt;/div&gt;&lt;/div&gt;&lt;div class="q" id="p_2V_2190"&gt; &lt;div class="p"&gt;&lt;span class="pN"&gt;2190&lt;/span&gt;&lt;span class="bold"&gt;Santiṭṭheyya vā&lt;/span&gt;ti etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa. &lt;/div&gt;&lt;/div&gt;&lt;div class="q" id="p_2V_2191"&gt; &lt;div class="p"&gt;&lt;span class="pN"&gt;2191&lt;/span&gt;&lt;span class="bold"&gt;Sallapeyya vā&lt;/span&gt;ti etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa. &lt;/div&gt;&lt;/div&gt;&lt;div class="q" id="p_2V_2192"&gt; &lt;div class="p"&gt;&lt;span class="pN"&gt;2192&lt;/span&gt;&lt;span class="bold"&gt;Saṅketaṃ vā gaccheyyā&lt;/span&gt;ti etassa asaddhammassa paṭisevanatthāya purisena—  “itthannāmaṃ okāsaṃ āgacchā”ti—  vuttā gacchati. Pade pade āpatti dukkaṭassa. Purisassa hatthapāsaṃ okkantamatte āpatti thullaccayassa. &lt;/div&gt;&lt;/div&gt;&lt;div class="q" id="p_2V_2193"&gt; &lt;div class="p"&gt;&lt;span class="pN"&gt;2193&lt;/span&gt;&lt;span class="bold"&gt;Purisassa vā abbhāgamanaṃ sādiyeyyā&lt;/span&gt;ti etassa asaddhammassa paṭisevanatthāya purisassa abbhāgamanaṃ sādiyati, āpatti dukkaṭassa. Hatthapāsaṃ okkantamatte āpatti thullaccayassa. &lt;/div&gt;&lt;/div&gt;&lt;div class="q" id="p_2V_2194"&gt; &lt;div class="p"&gt;&lt;span class="pN"&gt;2194&lt;/span&gt;&lt;span class="bold"&gt;Channaṃ vā anupaviseyyā&lt;/span&gt;ti etassa asaddhammassa paṭisevanatthāya yena kenaci paṭicchannaṃ okāsaṃ paviṭṭhamatte āpatti thullaccayassa. &lt;/div&gt;&lt;/div&gt;&lt;div class="q" id="p_2V_2195"&gt; &lt;div class="p"&gt;&lt;span class="pN"&gt;2195&lt;/span&gt;&lt;span class="bold"&gt;Kāyaṃ vā tadatthāya upasaṃhareyyā&lt;/span&gt;ti etassa asaddhammassa paṭisevanatthāya purisassa hatthapāse ṭhitā kāyaṃ upasaṃharati, āpatti thullaccayassa. &lt;/div&gt;&lt;/div&gt;&lt;div class="q" id="p_2V_2196"&gt; &lt;div class="p"&gt;&lt;span class="pN"&gt;2196&lt;/span&gt;&lt;span class="bold"&gt;Ayampī&lt;/span&gt;ti purimāyo upādāya vuccati. &lt;/div&gt;&lt;/div&gt;&lt;div class="q" id="p_2V_2197"&gt; &lt;div class="p"&gt;&lt;span class="pN"&gt;2197&lt;/span&gt;&lt;span class="bold"&gt;Pārājikā hotī&lt;/span&gt;ti seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṃ vatthuṃ paripūrentī assamaṇī hoti asakyadhītā. Tena vuccati pārājikā hotīti. &lt;/div&gt;&lt;/div&gt;&lt;div class="q" id="p_2V_2198"&gt; &lt;div class="p"&gt;&lt;span class="pN"&gt;2198&lt;/span&gt;&lt;span class="bold"&gt;Asaṃvāsā&lt;/span&gt;ti &lt;span class="bold"&gt;saṃvāso&lt;/span&gt; nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti. &lt;/div&gt;&lt;/div&gt;&lt;div class="q" id="p_2V_2199"&gt; &lt;div class="divNumber"&gt;677.&lt;/div&gt; &lt;div class="p"&gt;&lt;span class="pN"&gt;2199&lt;/span&gt;Anāpatti—  asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2200"&gt;&lt;span class="pN"&gt;2200&lt;/span&gt;Catutthapārājikaṃ samattaṃ.&lt;/div&gt;&lt;div class="q" id="p_2V_2201"&gt; &lt;div class="p"&gt;&lt;span class="pN"&gt;2201&lt;/span&gt;Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ, yathā pure tathā pacchā, pārājikā hoti asaṃvāsā. Tatthāyyāyo pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti. &lt;/div&gt;&lt;/div&gt;&lt;div class="ENDH3" id="p_2V_2202"&gt;&lt;span class="pN"&gt;2202&lt;/span&gt;Bhikkhunivibhaṅge pārājikakaṇḍaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273263" title="Go to previous page"&gt;&amp;lt;&amp;lt; 2.1.7 Ukkhittānuvattikāsikkhāpada&lt;/a&gt;&lt;a href="javascript:void(0)" onclick="upP()" id="upL" name="271805" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="271806" title="Go to next page"&gt;2.2 Saṃghādisesakaṇḍa &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
