<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.6"&gt;1.5.6 Surāpānavagga&lt;/a&gt;&lt;/div&gt;&lt;div class="i"&gt;1.5.6.8 Dubbaṇṇakaraṇasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Surāpānavagga&lt;/div&gt;&lt;div class=h&gt;Dubbaṇṇakaraṇasikkhāpada&lt;/div&gt;&lt;div class="q" id="p_2V_1119"&gt;&lt;div class="divNumber"&gt;367.&lt;/div&gt;&lt;div class="p"&gt;&lt;span class="pN"&gt;1119&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū ca paribbājakā ca sāketā sāvatthiṃ addhānamaggappaṭipannā honti. Antarāmagge corā nikkhamitvā te acchindiṃsu. Sāvatthiyā rājabhaṭā nikkhamitvā te core sabhaṇḍe gahetvā bhikkhūnaṃ santike dūtaṃ pāhesuṃ—  “āgacchantu, bhadantā, sakaṃ sakaṃ cīvaraṃ sañjānitvā gaṇhantū”ti. Bhikkhū na sañjānanti. Te ujjhāyanti khiyyanti vipācenti—  “kathañhi nāma bhadantā attano attano cīvaraṃ na sañjānissantī”ti.&lt;/div&gt;&lt;/div&gt;&lt;div class="q" id="p_2V_1120"&gt;&lt;div class="p"&gt;&lt;span class="pN"&gt;1120&lt;/span&gt;Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhūnaṃ tadanucchavikaṃ tadanulomikaṃ dhammiṃ kathaṃ katvā bhikkhū āmantesi—  “tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—  saṃghasuṭṭhutāya, saṃghaphāsutāya…pe…  saddhammaṭṭhitiyā, vinayānuggahāya. Evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_1121"&gt;&lt;div class="divNumber"&gt;368.&lt;/div&gt;&lt;div class="p"&gt;&lt;span class="pN"&gt;1121&lt;/span&gt;&lt;span class="bold"&gt;“Navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ—  nīlaṃ vā kaddamaṃ vā kāḷasāmaṃ vā. Anādā&lt;/span&gt; &lt;span class="bold"&gt;ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyan”&lt;/span&gt;ti. (&lt;span class="italic"&gt;58&lt;/span&gt;:&lt;span class="bold"&gt;107&lt;/span&gt;)&lt;/div&gt;&lt;/div&gt;&lt;div class="q" id="p_2V_1122"&gt;&lt;div class="divNumber"&gt;369.&lt;/div&gt;&lt;div class="p"&gt;&lt;span class="pN"&gt;1122&lt;/span&gt;&lt;span class="bold"&gt;Navaṃ&lt;/span&gt; nāma akatakappaṃ vuccati.&lt;/div&gt;&lt;/div&gt;&lt;div class="q" id="p_2V_1123"&gt;&lt;div class="p"&gt;&lt;span class="pN"&gt;1123&lt;/span&gt;&lt;span class="bold"&gt;Cīvaraṃ&lt;/span&gt; nāma channaṃ cīvarānaṃ aññataraṃ cīvaraṃ.&lt;/div&gt;&lt;/div&gt;&lt;div class="q" id="p_2V_1124"&gt;&lt;div class="p"&gt;&lt;span class="pN"&gt;1124&lt;/span&gt;&lt;span class="bold"&gt;Tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabban&lt;/span&gt;ti antamaso kusaggenapi ādātabbaṃ.&lt;/div&gt;&lt;/div&gt;&lt;div class="q" id="p_2V_1125"&gt;&lt;div class="p"&gt;&lt;span class="pN"&gt;1125&lt;/span&gt;&lt;span class="bold"&gt;Nīlaṃ&lt;/span&gt; nāma dve nīlāni—  kaṃsanīlaṃ, palāsanīlaṃ.&lt;/div&gt;&lt;/div&gt;&lt;div class="q" id="p_2V_1126"&gt;&lt;div class="p"&gt;&lt;span class="pN"&gt;1126&lt;/span&gt;&lt;span class="bold"&gt;Kaddamo&lt;/span&gt; nāma odako vuccati.&lt;/div&gt;&lt;/div&gt;&lt;div class="q" id="p_2V_1127"&gt;&lt;div class="p"&gt;&lt;span class="pN"&gt;1127&lt;/span&gt;&lt;span class="bold"&gt;Kāḷasāmaṃ&lt;/span&gt; nāma yaṃ kiñci kāḷasāmakaṃ.&lt;/div&gt;&lt;/div&gt;&lt;div class="q" id="p_2V_1128"&gt;&lt;div class="p"&gt;&lt;span class="pN"&gt;1128&lt;/span&gt;&lt;span class="bold"&gt;Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇan&lt;/span&gt;ti antamaso kusaggenapi anādiyitvā tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1129"&gt;&lt;div class="divNumber"&gt;370.&lt;/div&gt;&lt;div class="p"&gt;&lt;span class="pN"&gt;1129&lt;/span&gt;Anādinne anādinnasaññī paribhuñjati, āpatti pācittiyassa. Anādinne vematiko paribhuñjati, āpatti pācittiyassa. Anādinne ādinnasaññī paribhuñjati, āpatti pācittiyassa.&lt;/div&gt;&lt;/div&gt;&lt;div class="q" id="p_2V_1130"&gt;&lt;div class="p"&gt;&lt;span class="pN"&gt;1130&lt;/span&gt;Ādinne anādinnasaññī, āpatti dukkaṭassa. Ādinne vematiko, āpatti dukkaṭassa. Ādinne ādinnasaññī, anāpatti.&lt;/div&gt;&lt;/div&gt;&lt;div class="q" id="p_2V_1131"&gt;&lt;div class="divNumber"&gt;371.&lt;/div&gt;&lt;div class="p"&gt;&lt;span class="pN"&gt;1131&lt;/span&gt;Anāpatti—  ādiyitvā paribhuñjati, kappo naṭṭho hoti, kappakatokāso jiṇṇo hoti, kappakatena akappakataṃ saṃsibbitaṃ hoti, aggaḷe anuvāte paribhaṇḍe, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_1132"&gt;&lt;span class="pN"&gt;1132&lt;/span&gt;Dubbaṇṇakaraṇasikkhāpadaṃ niṭṭhitaṃ aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276496" title="Go to previous page"&gt;&amp;lt;&amp;lt; 1.5.6.7 Nahānasikkhāpada&lt;/a&gt;&lt;a href="javascript:void(0)" onclick="upP()" id="upL" name="273235" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276498" title="Go to next page"&gt;1.5.6.9 Vikappanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
