<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/16A6"&gt;16A6 Chakkanipātapāḷi&lt;/a&gt; » &lt;a href="/tipitaka/16A6/1"&gt;1 Paṭhamapaṇṇāsaka&lt;/a&gt; » &lt;a href="/tipitaka/16A6/1/1.3"&gt;1.3 Anuttariyavagga&lt;/a&gt;&lt;/div&gt;&lt;div class="i"&gt;1.3.9 Udāyīsutta&lt;/div&gt;&lt;div class=h&gt;Paṭhamapaṇṇāsaka&lt;/div&gt;&lt;div class=h&gt;Anuttariyavagga&lt;/div&gt;&lt;div class=h&gt;Udāyīsutta&lt;/div&gt;&lt;div class="q" id="p_16A6_191"&gt; &lt;div class="divNumber"&gt;29.&lt;/div&gt; &lt;div class="p"&gt;&lt;span class="pN"&gt;191&lt;/span&gt;Atha kho bhagavā āyasmantaṃ udāyiṃ āmantesi—  “kati nu kho, udāyi, anussatiṭṭhānānī”ti? Evaṃ vutte, āyasmā udāyī tuṇhī ahosi. Dutiyampi kho bhagavā āyasmantaṃ udāyiṃ āmantesi—  “kati nu kho, udāyi, anussatiṭṭhānānī”ti? Dutiyampi kho āyasmā udāyī tuṇhī ahosi. Tatiyampi kho bhagavā āyasmantaṃ udāyiṃ āmantesi—  “kati nu kho, udāyi, anussatiṭṭhānānī”ti? Tatiyampi kho āyasmā udāyī tuṇhī ahosi. &lt;/div&gt;&lt;/div&gt;&lt;div class="q" id="p_16A6_192"&gt; &lt;div class="p"&gt;&lt;span class="pN"&gt;192&lt;/span&gt;Atha kho āyasmā ānando āyasmantaṃ udāyiṃ etadavoca—  “satthā taṃ, āvuso udāyi, āmantesī”ti. “Suṇomahaṃ, āvuso ānanda, bhagavato. Idha, bhante, bhikkhu anekavihitaṃ pubbenivāsaṃ anussarati—  seyyathidaṃ—  ekampi jātiṃ dvepi jātiyo…pe… . Iti sākāraṃ sauddesaṃ anekavihitaṃ pubbenivāsaṃ anussarati. Idaṃ, bhante, anussatiṭṭhānan”ti. &lt;/div&gt;&lt;/div&gt;&lt;div class="q" id="p_16A6_193"&gt; &lt;div class="p"&gt;&lt;span class="pN"&gt;193&lt;/span&gt;Atha kho bhagavā āyasmantaṃ ānandaṃ āmantesi—  “aññāsiṃ kho ahaṃ, ānanda—  ‘nevāyaṃ udāyī moghapuriso adhicittaṃ anuyutto viharatī’ti. Kati nu kho, ānanda, anussatiṭṭhānānī”ti? &lt;/div&gt;&lt;/div&gt;&lt;div class="q" id="p_16A6_194"&gt; &lt;div class="p"&gt;&lt;span class="pN"&gt;194&lt;/span&gt;“Pañca, bhante, anussatiṭṭhānāni. Katamāni pañca? Idha, bhante, bhikkhu vivicceva kāmehi…pe…  tatiyaṃ jhānaṃ upasampajja viharati. Idaṃ, bhante, anussatiṭṭhānaṃ evaṃ bhāvitaṃ evaṃ bahulīkataṃ diṭṭhadhammasukhavihārāya saṃvattati. (1) &lt;/div&gt;&lt;/div&gt;&lt;div class="q" id="p_16A6_195"&gt; &lt;div class="p"&gt;&lt;span class="pN"&gt;195&lt;/span&gt;“Puna caparaṃ, bhante, bhikkhu ālokasaññaṃ manasi karoti, divā saññaṃ adhiṭṭhāti, yathā divā tathā rattiṃ, yathā rattiṃ tathā divā; iti vivaṭena cetasā apariyonaddhena sappabhāsaṃ cittaṃ bhāveti. Idaṃ, bhante, anussatiṭṭhānaṃ evaṃ bhāvitaṃ evaṃ bahulīkataṃ ñāṇadassanappaṭilābhāya saṃvattati. (2) &lt;/div&gt;&lt;/div&gt;&lt;div class="q" id="p_16A6_196"&gt; &lt;div class="p"&gt;&lt;span class="pN"&gt;196&lt;/span&gt;Puna caparaṃ, bhante, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati—  ‘atthi imasmiṃ kāye kesā lomā nakhā dantā taco, maṃsaṃ nhāru aṭṭhi aṭṭhimiñjaṃ vakkaṃ, hadayaṃ yakanaṃ kilomakaṃ pihakaṃ papphāsaṃ, antaṃ antaguṇaṃ udariyaṃ karīsaṃ, pittaṃ semhaṃ pubbo lohitaṃ sedo medo, assu vasā kheḷo siṅghāṇikā lasikā muttan’ti. Idaṃ, bhante, anussatiṭṭhānaṃ evaṃ bhāvitaṃ evaṃ bahulīkataṃ kāmarāgappahānāya saṃvattati. (3) &lt;/div&gt;&lt;/div&gt;&lt;div class="q" id="p_16A6_197"&gt; &lt;div class="p"&gt;&lt;span class="pN"&gt;197&lt;/span&gt;Puna caparaṃ, bhante, bhikkhu seyyathāpi passeyya sarīraṃ sivathikāya chaṭṭitaṃ ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātaṃ. So imameva kāyaṃ evaṃ upasaṃharati—  ‘ayampi kho kāyo evaṃdhammo evaṃbhāvī evaṃanatīto’ti. (4) &lt;/div&gt;&lt;/div&gt;&lt;div class="q" id="p_16A6_198"&gt; &lt;div class="p"&gt;&lt;span class="pN"&gt;198&lt;/span&gt;Seyyathāpi vā pana passeyya sarīraṃ sīvathikāya chaṭṭitaṃ kākehi vā khajjamānaṃ kulalehi vā khajjamānaṃ gijjhehi vā khajjamānaṃ sunakhehi vā khajjamānaṃ siṅgālehi vā khajjamānaṃ vividhehi vā pāṇakajātehi khajjamānaṃ. So imameva kāyaṃ evaṃ upasaṃharati—  ‘ayampi kho kāyo evaṃdhammo evaṃbhāvī evaṃanatīto’ti. &lt;/div&gt;&lt;/div&gt;&lt;div class="q" id="p_16A6_199"&gt; &lt;div class="p"&gt;&lt;span class="pN"&gt;199&lt;/span&gt;Seyyathāpi vā pana passeyya sarīraṃ sīvathikāya chaṭṭitaṃ aṭṭhikasaṅkhalikaṃ samaṃsalohitaṃ nhārusambandhaṃ…pe…  aṭṭhikasaṅkhalikaṃ nimmaṃsalohitamakkhitaṃ nhārusambandhaṃ…  aṭṭhikasaṅkhalikaṃ apagatamaṃsalohitaṃ nhārusambandhaṃ. Aṭṭhikāni apagatasambandhāni disāvidisāvikkhittāni, aññena hatthaṭṭhikaṃ aññena pādaṭṭhikaṃ aññena jaṅghaṭṭhikaṃ aññena ūruṭṭhikaṃ aññena kaṭiṭṭhikaṃ aññena phāsukaṭṭhikaṃ aññena piṭṭhikaṇṭakaṭṭhikaṃ aññena khandhaṭṭhikaṃ aññena gīvaṭṭhikaṃ aññena hanukaṭṭhikaṃ aññena dantakaṭṭhikaṃ aññena sīsakaṭāhaṃ, aṭṭhikāni setāni saṅkhavaṇṇappaṭibhāgāni aṭṭhikāni puñjakitāni terovassikāni aṭṭhikāni pūtīni cuṇṇakajātāni. So imameva kāyaṃ evaṃ upasaṃharati—  ‘ayampi kho kāyo evaṃdhammo evaṃbhāvī evaṃanatīto’ti. Idaṃ, bhante, anussatiṭṭhānaṃ evaṃ bhāvitaṃ evaṃ bahulīkataṃ asmimānasamugghātāya saṃvattati. &lt;/div&gt;&lt;/div&gt;&lt;div class="q" id="p_16A6_200"&gt; &lt;div class="p"&gt;&lt;span class="pN"&gt;200&lt;/span&gt;Puna caparaṃ, bhante, bhikkhu sukhassa ca pahānā…pe…  catutthaṃ jhānaṃ upasampajja viharati. Idaṃ, bhante, anussatiṭṭhānaṃ evaṃ bhāvitaṃ evaṃ bahulīkataṃ anekadhātupaṭivedhāya saṃvattati. Imāni kho, bhante, pañca anussatiṭṭhānānī”ti. (5) &lt;/div&gt;&lt;/div&gt;&lt;div class="q" id="p_16A6_201"&gt; &lt;div class="p"&gt;&lt;span class="pN"&gt;201&lt;/span&gt;“Sādhu sādhu, ānanda. Tena hi tvaṃ, ānanda, idampi chaṭṭhaṃ anussatiṭṭhānaṃ dhārehi. Idhānanda, bhikkhu satova abhikkamati satova paṭikkamati satova tiṭṭhati satova nisīdati satova seyyaṃ kappeti satova kammaṃ adhiṭṭhāti. Idaṃ, ānanda, anussatiṭṭhānaṃ evaṃ bhāvitaṃ evaṃ bahulīkataṃ satisampajaññāya saṃvattatī”ti. (6) &lt;/div&gt;&lt;/div&gt;&lt;div class="CENTER" id="p_16A6_202"&gt;&lt;span class="pN"&gt;202&lt;/span&gt;Navamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276099" title="Go to previous page"&gt;&amp;lt;&amp;lt; 1.3.8 Dutiyasamayasutta&lt;/a&gt;&lt;a href="javascript:void(0)" onclick="upP()" id="upL" name="273171" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276101" title="Go to next page"&gt;1.3.10 Anuttariyasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
