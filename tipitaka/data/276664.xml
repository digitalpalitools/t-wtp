<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.3"&gt;2.4.3 Naggavagga&lt;/a&gt;&lt;/div&gt;&lt;div class="i"&gt;2.4.3.8 Cīvaradānasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Naggavagga&lt;/div&gt;&lt;div class=h&gt;Cīvaradānasikkhāpada&lt;/div&gt;&lt;div class="q" id="p_2V_2851"&gt; &lt;div class="divNumber"&gt;916.&lt;/div&gt; &lt;div class="p"&gt;&lt;span class="pN"&gt;2851&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi samaṇacīvaraṃ deti—  “mayhaṃ parisati vaṇṇaṃ bhāsathā”ti. Naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṃ bhāsanti—  “ayyā thullanandā bahussutā bhāṇikā visāradā paṭṭā dhammiṃ kathaṃ kātuṃ; detha ayyāya, karotha ayyāyā”ti. &lt;/div&gt;&lt;/div&gt;&lt;div class="q" id="p_2V_2852"&gt; &lt;div class="p"&gt;&lt;span class="pN"&gt;2852&lt;/span&gt;Yā tā bhikkhuniyo appicchā, tā ujjhāyanti khiyyanti vipācenti—  “kathañhi nāma ayyā thullanandā agārikassa samaṇacīvaraṃ dassatī”ti…pe…  “saccaṃ kira, bhikkhave, thullanandā bhikkhunī agārikassa samaṇacīvaraṃ detī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī agārikassa samaṇacīvaraṃ dassati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_2853"&gt; &lt;div class="divNumber"&gt;917.&lt;/div&gt; &lt;div class="p"&gt;&lt;span class="pN"&gt;2853&lt;/span&gt;&lt;span class="bold"&gt;“Yā pana bhikkhunī agārikassa vā paribbājakassa vā paribbājikāya vā samaṇacīvaraṃ dadeyya, pācittiyan”&lt;/span&gt;ti. (&lt;span class="italic"&gt;28&lt;/span&gt;:&lt;span class="bold"&gt;83&lt;/span&gt;) &lt;/div&gt;&lt;/div&gt;&lt;div class="q" id="p_2V_2854"&gt; &lt;div class="divNumber"&gt;918.&lt;/div&gt; &lt;div class="p"&gt;&lt;span class="pN"&gt;2854&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_2855"&gt; &lt;div class="p"&gt;&lt;span class="pN"&gt;2855&lt;/span&gt;&lt;span class="bold"&gt;Agāriko&lt;/span&gt; nāma yo koci agāraṃ ajjhāvasati. &lt;/div&gt;&lt;/div&gt;&lt;div class="q" id="p_2V_2856"&gt; &lt;div class="p"&gt;&lt;span class="pN"&gt;2856&lt;/span&gt;&lt;span class="bold"&gt;Paribbājako&lt;/span&gt; nāma bhikkhuñca sāmaṇerañca ṭhapetvā yo koci paribbājakasamāpanno. &lt;/div&gt;&lt;/div&gt;&lt;div class="q" id="p_2V_2857"&gt; &lt;div class="p"&gt;&lt;span class="pN"&gt;2857&lt;/span&gt;&lt;span class="bold"&gt;Paribbājikā&lt;/span&gt; nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā. &lt;/div&gt;&lt;/div&gt;&lt;div class="q" id="p_2V_2858"&gt; &lt;div class="p"&gt;&lt;span class="pN"&gt;2858&lt;/span&gt;&lt;span class="bold"&gt;Samaṇacīvaraṃ&lt;/span&gt; nāma kappakataṃ vuccati. Deti, āpatti pācittiyassa. &lt;/div&gt;&lt;/div&gt;&lt;div class="q" id="p_2V_2859"&gt; &lt;div class="divNumber"&gt;919.&lt;/div&gt; &lt;div class="p"&gt;&lt;span class="pN"&gt;2859&lt;/span&gt;Anāpatti—  mātāpitūnaṃ deti, tāvakālikaṃ deti, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_2860"&gt;&lt;span class="pN"&gt;2860&lt;/span&gt;Aṭṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276663" title="Go to previous page"&gt;&amp;lt;&amp;lt; 2.4.3.7 Paṭibāhanasikkhāpada&lt;/a&gt;&lt;a href="javascript:void(0)" onclick="upP()" id="upL" name="273287" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276665" title="Go to next page"&gt;2.4.3.9 Kālaatikkamanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
