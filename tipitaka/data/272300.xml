<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/6D"&gt;6D Sīlakkhandhavaggapāḷi&lt;/a&gt; » &lt;a href="/tipitaka/6D/8"&gt;8 Mahāsīhanādasutta&lt;/a&gt;&lt;/div&gt;&lt;div class="i"&gt;8.6 Sīhanādakathā&lt;/div&gt;&lt;div class=h&gt;Mahāsīhanādasutta&lt;/div&gt;&lt;div class=h&gt;Sīhanādakathā&lt;/div&gt;&lt;div class="q" id="p_6D_674"&gt; &lt;div class="divNumber"&gt;402.&lt;/div&gt; &lt;div class="p"&gt;&lt;span class="pN"&gt;674&lt;/span&gt;Santi, kassapa, eke samaṇabrāhmaṇā sīlavādā. Te anekapariyāyena sīlassa vaṇṇaṃ bhāsanti. Yāvatā, kassapa, ariyaṃ paramaṃ sīlaṃ, nāhaṃ tattha attano samasamaṃ samanupassāmi, kuto bhiyyo. Atha kho ahameva tattha bhiyyo, yadidaṃ adhisīlaṃ. &lt;/div&gt;&lt;/div&gt;&lt;div class="q" id="p_6D_675"&gt; &lt;div class="p"&gt;&lt;span class="pN"&gt;675&lt;/span&gt;Santi, kassapa, eke samaṇabrāhmaṇā tapojigucchāvādā. Te anekapariyāyena tapojigucchāya vaṇṇaṃ bhāsanti. Yāvatā, kassapa, ariyā paramā tapojigucchā, nāhaṃ tattha attano samasamaṃ samanupassāmi, kuto bhiyyo. Atha kho ahameva tattha bhiyyo, yadidaṃ adhijegucchaṃ. &lt;/div&gt;&lt;/div&gt;&lt;div class="q" id="p_6D_676"&gt; &lt;div class="p"&gt;&lt;span class="pN"&gt;676&lt;/span&gt;Santi, kassapa, eke samaṇabrāhmaṇā paññāvādā. Te anekapariyāyena paññāya vaṇṇaṃ bhāsanti. Yāvatā, kassapa, ariyā paramā paññā, nāhaṃ tattha attano samasamaṃ samanupassāmi, kuto bhiyyo. Atha kho ahameva tattha bhiyyo, yadidaṃ adhipaññaṃ. &lt;/div&gt;&lt;/div&gt;&lt;div class="q" id="p_6D_677"&gt; &lt;div class="p"&gt;&lt;span class="pN"&gt;677&lt;/span&gt;Santi, kassapa, eke samaṇabrāhmaṇā vimuttivādā. Te anekapariyāyena vimuttiyā vaṇṇaṃ bhāsanti. Yāvatā, kassapa, ariyā paramā vimutti, nāhaṃ tattha attano samasamaṃ samanupassāmi, kuto bhiyyo. Atha kho ahameva tattha bhiyyo, yadidaṃ adhivimutti. &lt;/div&gt;&lt;/div&gt;&lt;div class="q" id="p_6D_678"&gt; &lt;div class="divNumber"&gt;403.&lt;/div&gt; &lt;div class="p"&gt;&lt;span class="pN"&gt;678&lt;/span&gt;Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ vadeyyuṃ—  ‘sīhanādaṃ kho samaṇo gotamo nadati, tañca kho suññāgāre nadati, no parisāsū’ti. Te—  ‘mā hevan’tissu vacanīyā. ‘Sīhanādañca samaṇo gotamo nadati, parisāsu ca nadatī’ti evamassu, kassapa, vacanīyā. &lt;/div&gt;&lt;/div&gt;&lt;div class="q" id="p_6D_679"&gt; &lt;div class="p"&gt;&lt;span class="pN"&gt;679&lt;/span&gt;Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ vadeyyuṃ—  ‘sīhanādañca samaṇo gotamo nadati, parisāsu ca nadati, no ca kho visārado nadatī’ti. Te—  ‘mā hevan’tissu vacanīyā. ‘Sīhanādañca samaṇo gotamo nadati, parisāsu ca nadati, visārado ca nadatī’ti evamassu, kassapa, vacanīyā. &lt;/div&gt;&lt;/div&gt;&lt;div class="q" id="p_6D_680"&gt; &lt;div class="p"&gt;&lt;span class="pN"&gt;680&lt;/span&gt;Ṭhānaṃ kho panetaṃ, kassapa, vijjati, yaṃ aññatitthiyā paribbājakā evaṃ vadeyyuṃ—  ‘sīhanādañca samaṇo gotamo nadati, parisāsu ca nadati, visārado ca nadati, no ca kho naṃ pañhaṃ pucchanti…pe…  pañhañca naṃ pucchanti; no ca kho nesaṃ pañhaṃ puṭṭho byākaroti…pe…  pañhañca nesaṃ puṭṭho byākaroti; no ca kho pañhassa veyyākaraṇena cittaṃ ārādheti…pe…  pañhassa ca veyyākaraṇena cittaṃ ārādheti; no ca kho sotabbaṃ maññanti…pe…  sotabbañcassa maññanti; no ca kho sutvā pasīdanti…pe…  sutvā cassa pasīdanti; no ca kho pasannākāraṃ karonti…pe…  pasannākārañca karonti; no ca kho tathattāya paṭipajjanti…pe…  tathattāya ca paṭipajjanti; no ca kho paṭipannā ārādhentī’ti. Te—  ‘mā hevan’tissu vacanīyā. ‘Sīhanādañca samaṇo gotamo nadati, parisāsu ca nadati, visārado ca nadati, pañhañca naṃ pucchanti, pañhañca nesaṃ puṭṭho byākaroti, pañhassa ca veyyākaraṇena cittaṃ ārādheti, sotabbañcassa maññanti, sutvā cassa pasīdanti, pasannākārañca karonti, tathattāya ca paṭipajjanti, paṭipannā ca ārādhentī’ti evamassu, kassapa, vacanīyā. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272299" title="Go to previous page"&gt;&amp;lt;&amp;lt; 8.5 Sīlasamādhipaññāsampadā&lt;/a&gt;&lt;a href="javascript:void(0)" onclick="upP()" id="upL" name="271653" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272301" title="Go to next page"&gt;8.7 Titthiyaparivāsakathā &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
