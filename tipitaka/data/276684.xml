<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/2"&gt;2 Bhikkhunivibhaṅga&lt;/a&gt; » &lt;a href="/tipitaka/2V/2/2.4"&gt;2.4 Pācittiyakaṇḍa&lt;/a&gt; » &lt;a href="/tipitaka/2V/2/2.4/2.4.5"&gt;2.4.5 Cittāgāravagga&lt;/a&gt;&lt;/div&gt;&lt;div class="i"&gt;2.4.5.8 Āvasathavihārasikkhāpada&lt;/div&gt;&lt;div class=h&gt;Bhikkhunivibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Cittāgāravagga&lt;/div&gt;&lt;div class=h&gt;Āvasathavihārasikkhāpada&lt;/div&gt;&lt;div class="q" id="p_2V_3061"&gt; &lt;div class="divNumber"&gt;1008.&lt;/div&gt; &lt;div class="p"&gt;&lt;span class="pN"&gt;3061&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī āvasathaṃ anissajjitvā cārikaṃ pakkāmi. Tena kho pana samayena thullanandāya bhikkhuniyā āvasatho ḍayhati. Bhikkhuniyo evamāhaṃsu—  “handāyye, bhaṇḍakaṃ nīharāmā”ti. Ekaccā evamāhaṃsu—  “na mayaṃ, ayye, nīharissāma. Yaṃ kiñci naṭṭhaṃ sabbaṃ amhe abhiyuñjissatī”ti. Thullanandā bhikkhunī punadeva taṃ āvasathaṃ paccāgantvā bhikkhuniyo pucchi—  “apāyye, bhaṇḍakaṃ nīharitthā”ti? “Na mayaṃ, ayye, nīharimhā”ti. Thullanandā bhikkhunī ujjhāyati khiyyati vipāceti—  “kathañhi nāma bhikkhuniyo āvasathe ḍayhamāne bhaṇḍakaṃ na nīharissantī”ti. &lt;/div&gt;&lt;/div&gt;&lt;div class="q" id="p_2V_3062"&gt; &lt;div class="p"&gt;&lt;span class="pN"&gt;3062&lt;/span&gt;Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā āvasathaṃ anissajjitvā cārikaṃ pakkamissatī”ti…pe…  “saccaṃ kira, bhikkhave, thullanandā bhikkhunī āvasathaṃ anissajjitvā cārikaṃ pakkamatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī āvasathaṃ anissajjitvā cārikaṃ pakkamissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—  &lt;/div&gt;&lt;/div&gt;&lt;div class="q" id="p_2V_3063"&gt; &lt;div class="divNumber"&gt;1009.&lt;/div&gt; &lt;div class="p"&gt;&lt;span class="pN"&gt;3063&lt;/span&gt;&lt;span class="bold"&gt;“Yā pana bhikkhunī āvasathaṃ anissajjitvā cārikaṃ pakkameyya, pācittiyan”&lt;/span&gt;ti. (&lt;span class="italic"&gt;48&lt;/span&gt;:&lt;span class="bold"&gt;103&lt;/span&gt;) &lt;/div&gt;&lt;/div&gt;&lt;div class="q" id="p_2V_3064"&gt; &lt;div class="divNumber"&gt;1010.&lt;/div&gt; &lt;div class="p"&gt;&lt;span class="pN"&gt;3064&lt;/span&gt;&lt;span class="bold"&gt;Yā panā&lt;/span&gt;ti yā yādisā…pe…  &lt;span class="bold"&gt;bhikkhunī&lt;/span&gt;ti…pe…  ayaṃ imasmiṃ atthe adhippetā bhikkhunīti. &lt;/div&gt;&lt;/div&gt;&lt;div class="q" id="p_2V_3065"&gt; &lt;div class="p"&gt;&lt;span class="pN"&gt;3065&lt;/span&gt;&lt;span class="bold"&gt;Āvasatho&lt;/span&gt; nāma kavāṭabaddho vuccati. &lt;/div&gt;&lt;/div&gt;&lt;div class="q" id="p_2V_3066"&gt; &lt;div class="p"&gt;&lt;span class="pN"&gt;3066&lt;/span&gt;&lt;span class="bold"&gt;Anissajjitvā cārikaṃ pakkameyyā&lt;/span&gt;ti bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṃ atikkāmentiyā āpatti pācittiyassa. Aparikkhittassa āvasathassa upacāraṃ atikkāmentiyā āpatti pācittiyassa. &lt;/div&gt;&lt;/div&gt;&lt;div class="q" id="p_2V_3067"&gt; &lt;div class="divNumber"&gt;1011.&lt;/div&gt; &lt;div class="p"&gt;&lt;span class="pN"&gt;3067&lt;/span&gt;Anissajjite anissajjitasaññā pakkamati, āpatti pācittiyassa. Anissajjite vematikā pakkamati, āpatti pācittiyassa. Anissajjite nissajjitasaññā pakkamati, āpatti pācittiyassa. &lt;/div&gt;&lt;/div&gt;&lt;div class="q" id="p_2V_3068"&gt; &lt;div class="p"&gt;&lt;span class="pN"&gt;3068&lt;/span&gt;Akavāṭabaddhaṃ anissajjitvā pakkamati, āpatti dukkaṭassa. Nissajjite anissajjitasaññā, āpatti dukkaṭassa. Nissajjite vematikā, āpatti dukkaṭassa. Nissajjite nissajjitasaññā, anāpatti. &lt;/div&gt;&lt;/div&gt;&lt;div class="q" id="p_2V_3069"&gt; &lt;div class="divNumber"&gt;1012.&lt;/div&gt; &lt;div class="p"&gt;&lt;span class="pN"&gt;3069&lt;/span&gt;Anāpatti—  nissajjitvā pakkamati, sati antarāye, pariyesitvā na labhati, gilānāya, āpadāsu, ummattikāya, ādikammikāyāti. &lt;/div&gt;&lt;/div&gt;&lt;div class="CENTER" id="p_2V_3070"&gt;&lt;span class="pN"&gt;3070&lt;/span&gt;Aṭṭhamasikkhāpadaṃ niṭṭhitaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276683" title="Go to previous page"&gt;&amp;lt;&amp;lt; 2.4.5.7 Āvasathacīvarasikkhāpada&lt;/a&gt;&lt;a href="javascript:void(0)" onclick="upP()" id="upL" name="273289" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276685" title="Go to next page"&gt;2.4.5.9 Tiracchānavijjāpariyāpuṇanasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
