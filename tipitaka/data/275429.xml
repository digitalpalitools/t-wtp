<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/15A3"&gt;15A3 Tikanipātapāḷi&lt;/a&gt; » &lt;a href="/tipitaka/15A3/2"&gt;2 Dutiyapaṇṇāsaka&lt;/a&gt; » &lt;a href="/tipitaka/15A3/2/2.2"&gt;2.2 Mahāvagga&lt;/a&gt;&lt;/div&gt;&lt;div class="i"&gt;2.2.5 Kesamuttisutta&lt;/div&gt;&lt;div class=h&gt;Dutiyapaṇṇāsaka&lt;/div&gt;&lt;div class=h&gt;Mahāvagga&lt;/div&gt;&lt;div class=h&gt;Kesamuttisutta&lt;/div&gt;&lt;div class="q" id="p_15A3_472"&gt; &lt;div class="divNumber"&gt;66.&lt;/div&gt; &lt;div class="p"&gt;&lt;span class="pN"&gt;472&lt;/span&gt;Evaṃ me sutaṃ—  ekaṃ samayaṃ bhagavā kosalesu cārikaṃ caramāno mahatā bhikkhusaṃghena saddhiṃ yena kesamuttaṃ nāma kālāmānaṃ nigamo tadavasari. Assosuṃ kho kesamuttiyā kālāmā—  “samaṇo khalu, bho, gotamo sakyaputto sakyakulā pabbajito kesamuttaṃ anuppatto. Taṃ kho pana bhavantaṃ gotamaṃ evaṃ kalyāṇo kittisaddo abbhuggato—  ‘itipi so bhagavā…pe…  sādhu kho pana tathārūpānaṃ arahataṃ dassanaṃ hotī’”ti. &lt;/div&gt;&lt;/div&gt;&lt;div class="q" id="p_15A3_473"&gt; &lt;div class="p"&gt;&lt;span class="pN"&gt;473&lt;/span&gt;Atha kho kesamuttiyā kālāmā yena bhagavā tenupasaṅkamiṃsu; upasaṅkamitvā appekacce bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu, appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce nāmagottaṃ sāvetvā ekamantaṃ nisīdiṃsu, appekacce tuṇhībhūtā ekamantaṃ nisīdiṃsu. Ekamantaṃ nisinnā kho te kesamuttiyā kālāmā bhagavantaṃ etadavocuṃ—  &lt;/div&gt;&lt;/div&gt;&lt;div class="q" id="p_15A3_474"&gt; &lt;div class="p"&gt;&lt;span class="pN"&gt;474&lt;/span&gt;“Santi, bhante, eke samaṇabrāhmaṇā kesamuttaṃ āgacchanti. Te sakaṃyeva vādaṃ dīpenti jotenti, parappavādaṃ pana khuṃsenti vambhenti paribhavanti omakkhiṃ karonti. Aparepi, bhante, eke samaṇabrāhmaṇā kesamuttaṃ āgacchanti. Tepi sakaṃyeva vādaṃ dīpenti jotenti, parappavādaṃ pana khuṃsenti vambhenti paribhavanti omakkhiṃ karonti. Tesaṃ no, bhante, amhākaṃ hoteva kaṅkhā hoti vicikicchā—  ‘ko su nāma imesaṃ bhavataṃ samaṇabrāhmaṇānaṃ saccaṃ āha, ko musā’”ti? “Alañhi vo, kālāmā, kaṅkhituṃ alaṃ vicikicchituṃ. Kaṅkhanīyeva pana vo ṭhāne vicikicchā uppannā. &lt;/div&gt;&lt;/div&gt;&lt;div class="q" id="p_15A3_475"&gt; &lt;div class="p"&gt;&lt;span class="pN"&gt;475&lt;/span&gt;Etha tumhe, kālāmā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha—  ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantī’ti, atha tumhe, kālāmā, pajaheyyātha. &lt;/div&gt;&lt;/div&gt;&lt;div class="q" id="p_15A3_476"&gt; &lt;div class="p"&gt;&lt;span class="pN"&gt;476&lt;/span&gt;Taṃ kiṃ maññatha, kālāmā, lobho purisassa ajjhattaṃ uppajjamāno uppajjati hitāya vā ahitāya vā”ti? &lt;/div&gt;&lt;/div&gt;&lt;div class="q" id="p_15A3_477"&gt; &lt;div class="p"&gt;&lt;span class="pN"&gt;477&lt;/span&gt;“Ahitāya, bhante”. &lt;/div&gt;&lt;/div&gt;&lt;div class="q" id="p_15A3_478"&gt; &lt;div class="p"&gt;&lt;span class="pN"&gt;478&lt;/span&gt;“Luddho panāyaṃ, kālāmā, purisapuggalo lobhena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_479"&gt; &lt;div class="p"&gt;&lt;span class="pN"&gt;479&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_480"&gt; &lt;div class="p"&gt;&lt;span class="pN"&gt;480&lt;/span&gt;“Taṃ kiṃ maññatha, kālāmā, doso purisassa ajjhattaṃ uppajjamāno uppajjati hitāya vā ahitāya vā”ti? &lt;/div&gt;&lt;/div&gt;&lt;div class="q" id="p_15A3_481"&gt; &lt;div class="p"&gt;&lt;span class="pN"&gt;481&lt;/span&gt;“Ahitāya, bhante”. &lt;/div&gt;&lt;/div&gt;&lt;div class="q" id="p_15A3_482"&gt; &lt;div class="p"&gt;&lt;span class="pN"&gt;482&lt;/span&gt;“Duṭṭho panāyaṃ, kālāmā, purisapuggalo dosena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_483"&gt; &lt;div class="p"&gt;&lt;span class="pN"&gt;483&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_484"&gt; &lt;div class="p"&gt;&lt;span class="pN"&gt;484&lt;/span&gt;“Taṃ kiṃ maññatha, kālāmā, moho purisassa ajjhattaṃ uppajjamāno uppajjati hitāya vā ahitāya vā”ti? &lt;/div&gt;&lt;/div&gt;&lt;div class="q" id="p_15A3_485"&gt; &lt;div class="p"&gt;&lt;span class="pN"&gt;485&lt;/span&gt;“Ahitāya, bhante”. &lt;/div&gt;&lt;/div&gt;&lt;div class="q" id="p_15A3_486"&gt; &lt;div class="p"&gt;&lt;span class="pN"&gt;486&lt;/span&gt;“Mūḷho panāyaṃ, kālāmā, purisapuggalo mohena abhibhūto pariyādinnacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti. &lt;/div&gt;&lt;/div&gt;&lt;div class="q" id="p_15A3_487"&gt; &lt;div class="p"&gt;&lt;span class="pN"&gt;487&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_488"&gt; &lt;div class="p"&gt;&lt;span class="pN"&gt;488&lt;/span&gt;“Taṃ kiṃ maññatha, kālāmā, ime dhammā kusalā vā akusalā vā”ti? &lt;/div&gt;&lt;/div&gt;&lt;div class="q" id="p_15A3_489"&gt; &lt;div class="p"&gt;&lt;span class="pN"&gt;489&lt;/span&gt;“Akusalā, bhante”. &lt;/div&gt;&lt;/div&gt;&lt;div class="q" id="p_15A3_490"&gt; &lt;div class="p"&gt;&lt;span class="pN"&gt;490&lt;/span&gt;“Sāvajjā vā anavajjā vā”ti? &lt;/div&gt;&lt;/div&gt;&lt;div class="q" id="p_15A3_491"&gt; &lt;div class="p"&gt;&lt;span class="pN"&gt;491&lt;/span&gt;“Sāvajjā, bhante”. &lt;/div&gt;&lt;/div&gt;&lt;div class="q" id="p_15A3_492"&gt; &lt;div class="p"&gt;&lt;span class="pN"&gt;492&lt;/span&gt;“Viññugarahitā vā viññuppasatthā vā”ti? &lt;/div&gt;&lt;/div&gt;&lt;div class="q" id="p_15A3_493"&gt; &lt;div class="p"&gt;&lt;span class="pN"&gt;493&lt;/span&gt;“Viññugarahitā, bhante”. &lt;/div&gt;&lt;/div&gt;&lt;div class="q" id="p_15A3_494"&gt; &lt;div class="p"&gt;&lt;span class="pN"&gt;494&lt;/span&gt;“Samattā samādinnā ahitāya dukkhāya saṃvattanti, no vā? Kathaṃ vā ettha hotī”ti? &lt;/div&gt;&lt;/div&gt;&lt;div class="q" id="p_15A3_495"&gt; &lt;div class="p"&gt;&lt;span class="pN"&gt;495&lt;/span&gt;“Samattā, bhante, samādinnā ahitāya dukkhāya saṃvattantīti. Evaṃ no ettha hotī”ti. &lt;/div&gt;&lt;/div&gt;&lt;div class="q" id="p_15A3_496"&gt; &lt;div class="p"&gt;&lt;span class="pN"&gt;496&lt;/span&gt;“Iti kho, kālāmā, yaṃ taṃ avocumhā—  ‘etha tumhe, kālāmā. Mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe kālāmā attanāva jāneyyātha—  &lt;span class="smallFont"&gt;“&lt;/span&gt;ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantīti, atha tumhe, kālāmā, pajaheyyāthā&lt;span class="smallFont"&gt;”&lt;/span&gt;’ti, iti yaṃ taṃ vuttaṃ, idametaṃ paṭicca vuttaṃ. &lt;/div&gt;&lt;/div&gt;&lt;div class="q" id="p_15A3_497"&gt; &lt;div class="p"&gt;&lt;span class="pN"&gt;497&lt;/span&gt;Etha tumhe, kālāmā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha—  ‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantī’ti, atha tumhe, kālāmā, upasampajja vihareyyātha. &lt;/div&gt;&lt;/div&gt;&lt;div class="q" id="p_15A3_498"&gt; &lt;div class="p"&gt;&lt;span class="pN"&gt;498&lt;/span&gt;Taṃ kiṃ maññatha, kālāmā, alobho purisassa ajjhattaṃ uppajjamāno uppajjati hitāya vā ahitāya vā”ti? &lt;/div&gt;&lt;/div&gt;&lt;div class="q" id="p_15A3_499"&gt; &lt;div class="p"&gt;&lt;span class="pN"&gt;499&lt;/span&gt;“Hitāya, bhante”. &lt;/div&gt;&lt;/div&gt;&lt;div class="q" id="p_15A3_500"&gt; &lt;div class="p"&gt;&lt;span class="pN"&gt;500&lt;/span&gt;“Aluddho panāyaṃ, kālāmā, purisapuggalo lobhena anabhibhūto apariyādinnacitto neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, na parampi tathattāya samādapeti, yaṃ sa hoti dīgharattaṃ hitāya sukhāyā”ti. &lt;/div&gt;&lt;/div&gt;&lt;div class="q" id="p_15A3_501"&gt; &lt;div class="p"&gt;&lt;span class="pN"&gt;501&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_502"&gt; &lt;div class="p"&gt;&lt;span class="pN"&gt;502&lt;/span&gt;“Taṃ kiṃ maññatha, kālāmā, adoso purisassa ajjhattaṃ uppajjamāno uppajjati…pe…  amoho purisassa ajjhattaṃ uppajjamāno uppajjati…pe…  hitāya sukhāyā”ti. &lt;/div&gt;&lt;/div&gt;&lt;div class="q" id="p_15A3_503"&gt; &lt;div class="p"&gt;&lt;span class="pN"&gt;503&lt;/span&gt;“Evaṃ, bhante”. &lt;/div&gt;&lt;/div&gt;&lt;div class="q" id="p_15A3_504"&gt; &lt;div class="p"&gt;&lt;span class="pN"&gt;504&lt;/span&gt;“Taṃ kiṃ maññatha, kālāmā, ime dhammā kusalā vā akusalā vā”ti? &lt;/div&gt;&lt;/div&gt;&lt;div class="q" id="p_15A3_505"&gt; &lt;div class="p"&gt;&lt;span class="pN"&gt;505&lt;/span&gt;“Kusalā, bhante”. &lt;/div&gt;&lt;/div&gt;&lt;div class="q" id="p_15A3_506"&gt; &lt;div class="p"&gt;&lt;span class="pN"&gt;506&lt;/span&gt;“Sāvajjā vā anavajjā vā”ti? &lt;/div&gt;&lt;/div&gt;&lt;div class="q" id="p_15A3_507"&gt; &lt;div class="p"&gt;&lt;span class="pN"&gt;507&lt;/span&gt;“Anavajjā, bhante”. &lt;/div&gt;&lt;/div&gt;&lt;div class="q" id="p_15A3_508"&gt; &lt;div class="p"&gt;&lt;span class="pN"&gt;508&lt;/span&gt;“Viññugarahitā vā viññuppasatthā vā”ti? &lt;/div&gt;&lt;/div&gt;&lt;div class="q" id="p_15A3_509"&gt; &lt;div class="p"&gt;&lt;span class="pN"&gt;509&lt;/span&gt;“Viññuppasatthā, bhante”. &lt;/div&gt;&lt;/div&gt;&lt;div class="q" id="p_15A3_510"&gt; &lt;div class="p"&gt;&lt;span class="pN"&gt;510&lt;/span&gt;“Samattā samādinnā hitāya sukhāya saṃvattanti no vā? Kathaṃ vā ettha hotī”ti? &lt;/div&gt;&lt;/div&gt;&lt;div class="q" id="p_15A3_511"&gt; &lt;div class="p"&gt;&lt;span class="pN"&gt;511&lt;/span&gt;“Samattā, bhante, samādinnā hitāya sukhāya saṃvattanti. Evaṃ no ettha hotī”ti. &lt;/div&gt;&lt;/div&gt;&lt;div class="q" id="p_15A3_512"&gt; &lt;div class="p"&gt;&lt;span class="pN"&gt;512&lt;/span&gt;“Iti kho, kālāmā, yaṃ taṃ avocumhā—  ‘etha tumhe, kālāmā. Mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha—  ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantīti, atha tumhe, kālāmā, upasampajja vihareyyāthā’ti, iti yaṃ taṃ vuttaṃ idametaṃ paṭicca vuttaṃ. &lt;/div&gt;&lt;/div&gt;&lt;div class="q" id="p_15A3_513"&gt; &lt;div class="p"&gt;&lt;span class="pN"&gt;513&lt;/span&gt;Sa kho so, kālāmā, ariyasāvako evaṃ vigatābhijjho vigatabyāpādo asammūḷho sampajāno patissato mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjhena pharitvā viharati. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjhena pharitvā viharati. &lt;/div&gt;&lt;/div&gt;&lt;div class="q" id="p_15A3_514"&gt; &lt;div class="p"&gt;&lt;span class="pN"&gt;514&lt;/span&gt;Sa kho so, kālāmā, ariyasāvako evaṃ averacitto evaṃ abyāpajjhacitto evaṃ asaṃkiliṭṭhacitto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi sukatadukkaṭānaṃ kammānaṃ phalaṃ vipāko, athāhaṃ kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti. &lt;/div&gt;&lt;/div&gt;&lt;div class="q" id="p_15A3_515"&gt; &lt;div class="p"&gt;&lt;span class="pN"&gt;515&lt;/span&gt;‘Sace kho pana natthi paro loko, natthi sukatadukkaṭānaṃ kammānaṃ phalaṃ vipāko, athāhaṃ diṭṭheva dhamme averaṃ abyāpajjhaṃ anīghaṃ sukhiṃ attānaṃ pariharāmī’ti, ayamassa dutiyo assāso adhigato hoti. &lt;/div&gt;&lt;/div&gt;&lt;div class="q" id="p_15A3_516"&gt; &lt;div class="p"&gt;&lt;span class="pN"&gt;516&lt;/span&gt;‘Sace kho pana karoto karīyati pāpaṃ, na kho panāhaṃ kassaci pāpaṃ cetemi. Akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti. &lt;/div&gt;&lt;/div&gt;&lt;div class="q" id="p_15A3_517"&gt; &lt;div class="p"&gt;&lt;span class="pN"&gt;517&lt;/span&gt;‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti. &lt;/div&gt;&lt;/div&gt;&lt;div class="q" id="p_15A3_518"&gt; &lt;div class="p"&gt;&lt;span class="pN"&gt;518&lt;/span&gt;Sa kho so, kālāmā, ariyasāvako evaṃ averacitto evaṃ abyāpajjhacitto evaṃ asaṃkiliṭṭhacitto evaṃ visuddhacitto. Tassa diṭṭheva dhamme ime cattāro assāsā adhigatā hontī”ti. &lt;/div&gt;&lt;/div&gt;&lt;div class="q" id="p_15A3_519"&gt; &lt;div class="p"&gt;&lt;span class="pN"&gt;519&lt;/span&gt;“Evametaṃ, bhagavā, evametaṃ, sugata. Sa kho so, bhante, ariyasāvako evaṃ averacitto evaṃ abyāpajjhacitto evaṃ asaṃkiliṭṭhacitto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi sukatadukkaṭānaṃ kammānaṃ phalaṃ vipāko, athāhaṃ kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti. &lt;/div&gt;&lt;/div&gt;&lt;div class="q" id="p_15A3_520"&gt; &lt;div class="p"&gt;&lt;span class="pN"&gt;520&lt;/span&gt;‘Sace kho pana natthi paro loko, natthi sukatadukkaṭānaṃ kammānaṃ phalaṃ vipāko, athāhaṃ diṭṭheva dhamme averaṃ abyāpajjhaṃ anīghaṃ sukhiṃ attānaṃ pariharāmī’ti, ayamassa dutiyo assāso adhigato hoti. &lt;/div&gt;&lt;/div&gt;&lt;div class="q" id="p_15A3_521"&gt; &lt;div class="p"&gt;&lt;span class="pN"&gt;521&lt;/span&gt;‘Sace kho pana karoto karīyati pāpaṃ, na kho panāhaṃ kassaci pāpaṃ cetemi, akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti. &lt;/div&gt;&lt;/div&gt;&lt;div class="q" id="p_15A3_522"&gt; &lt;div class="p"&gt;&lt;span class="pN"&gt;522&lt;/span&gt;‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti. &lt;/div&gt;&lt;/div&gt;&lt;div class="q" id="p_15A3_523"&gt; &lt;div class="p"&gt;&lt;span class="pN"&gt;523&lt;/span&gt;Sa kho so, bhante, ariyasāvako evaṃ averacitto evaṃ abyāpajjhacitto evaṃ asaṃkiliṭṭhacitto evaṃ visuddhacitto. Tassa diṭṭheva dhamme ime cattāro assāsā adhigatā honti. &lt;/div&gt;&lt;/div&gt;&lt;div class="q" id="p_15A3_524"&gt; &lt;div class="p"&gt;&lt;span class="pN"&gt;524&lt;/span&gt;Abhikkantaṃ, bhante…pe…  ete mayaṃ, bhante, bhagavantaṃ saraṇaṃ gacchāma dhammañca bhikkhusaṃghañca. Upāsake no, bhante, bhagavā dhāretu ajjatagge pāṇupete saraṇaṃ gate”ti. &lt;/div&gt;&lt;/div&gt;&lt;div class="CENTER" id="p_15A3_525"&gt;&lt;span class="pN"&gt;525&lt;/span&gt;Pañcamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="275428" title="Go to previous page"&gt;&amp;lt;&amp;lt; 2.2.4 Sarabhasutta&lt;/a&gt;&lt;a href="javascript:void(0)" onclick="upP()" id="upL" name="273100" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="275430" title="Go to next page"&gt;2.2.6 Sāḷhasutta &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
