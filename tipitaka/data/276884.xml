<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/1"&gt;1 Bhikkhuvibhaṅga&lt;/a&gt; » &lt;a href="/tipitaka/5V/1/1.1"&gt;1.1 Paṭhamabhāga&lt;/a&gt; » &lt;a href="/tipitaka/5V/1/1.1/1.1.2"&gt;1.1.2 Katāpattivāra&lt;/a&gt;&lt;/div&gt;&lt;div class="i"&gt;1.1.2.2 Saṃghādisesakaṇḍa&lt;/div&gt;&lt;div class=h&gt;Bhikkhuvibhaṅga&lt;/div&gt;&lt;div class=h&gt;Paṭhamabhāga&lt;/div&gt;&lt;div class=h&gt;Katāpattivāra&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class="q" id="p_5V_338"&gt; &lt;div class="divNumber"&gt;161.&lt;/div&gt; &lt;div class="p"&gt;&lt;span class="pN"&gt;338&lt;/span&gt;( ) Upakkamitvā asuciṃ mocento tisso āpattiyo āpajjati. Ceteti upakkamati muccati, āpatti saṃghādisesassa; ceteti upakkamati na muccati, āpatti thullaccayassa; payoge dukkaṭaṃ. (1) &lt;/div&gt;&lt;/div&gt;&lt;div class="q" id="p_5V_339"&gt; &lt;div class="p"&gt;&lt;span class="pN"&gt;339&lt;/span&gt;Mātugāmena saddhiṃ kāyasaṃsaggaṃ samāpajjanto tisso āpattiyo āpajjati. Kāyena kāyaṃ āmasati, āpatti saṃghādisesassa; kāyena kāyapaṭibaddhaṃ āmasati, āpatti thullaccayassa; kāyapaṭibaddhena kāyapaṭibaddhaṃ āmasati, āpatti dukkaṭassa. (2) &lt;/div&gt;&lt;/div&gt;&lt;div class="q" id="p_5V_340"&gt; &lt;div class="p"&gt;&lt;span class="pN"&gt;340&lt;/span&gt;Mātugāmaṃ duṭṭhullāhi vācāhi obhāsento tisso āpattiyo āpajjati. Vaccamaggaṃ passāvamaggaṃ ādissa vaṇṇampi bhaṇati, avaṇṇampi bhaṇati, āpatti saṃghādisesassa; vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati, āpatti thullaccayassa; kāyapaṭibaddhaṃ ādissa vaṇṇampi bhaṇati avaṇṇampi bhaṇati, āpatti dukkaṭassa. (3) &lt;/div&gt;&lt;/div&gt;&lt;div class="q" id="p_5V_341"&gt; &lt;div class="p"&gt;&lt;span class="pN"&gt;341&lt;/span&gt;Attakāmapāricariyāya vaṇṇaṃ bhāsanto tisso āpattiyo āpajjati. Mātugāmassa santike attakāmapāricariyāya vaṇṇaṃ bhāsati, āpatti saṃghādisesassa; paṇḍakassa santike attakāmapāricariyāya vaṇṇaṃ bhāsati, āpatti thullaccayassa; tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa. (4) &lt;/div&gt;&lt;/div&gt;&lt;div class="q" id="p_5V_342"&gt; &lt;div class="p"&gt;&lt;span class="pN"&gt;342&lt;/span&gt;Sañcarittaṃ samāpajjanto tisso āpattiyo āpajjati. Paṭiggaṇhāti vīmaṃsati paccāharati, āpatti saṃghādisesassa; paṭiggaṇhāti vīmaṃsati na paccāharati, āpatti thullaccayassa; paṭiggaṇhāti na vīmaṃsati na paccāharati, āpatti dukkaṭassa. (5) &lt;/div&gt;&lt;/div&gt;&lt;div class="q" id="p_5V_343"&gt; &lt;div class="p"&gt;&lt;span class="pN"&gt;343&lt;/span&gt;Saññācikāya kuṭiṃ kārāpento tisso āpattiyo āpajjati. Kārāpeti, payoge dukkaṭaṃ; ekaṃ piṇḍaṃ anāgate, āpatti thullaccayassa; tasmiṃ piṇḍe āgate, āpatti saṃghādisesassa. (6) &lt;/div&gt;&lt;/div&gt;&lt;div class="q" id="p_5V_344"&gt; &lt;div class="p"&gt;&lt;span class="pN"&gt;344&lt;/span&gt;Mahallakaṃ vihāraṃ kārāpento tisso āpattiyo āpajjati. Kārāpeti, payoge dukkaṭaṃ; ekaṃ piṇḍaṃ anāgate, āpatti thullaccayassa; tasmiṃ piṇḍe āgate, āpatti saṃghādisesassa. (7) &lt;/div&gt;&lt;/div&gt;&lt;div class="q" id="p_5V_345"&gt; &lt;div class="p"&gt;&lt;span class="pN"&gt;345&lt;/span&gt;Bhikkhuṃ amūlakena pārājikena dhammena anuddhaṃsento tisso āpattiyo āpajjati. Anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa; okāsaṃ kārāpetvā akkosādhippāyo vadeti, āpatti omasavādassa. (8) &lt;/div&gt;&lt;/div&gt;&lt;div class="q" id="p_5V_346"&gt; &lt;div class="p"&gt;&lt;span class="pN"&gt;346&lt;/span&gt;Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsento tisso āpattiyo āpajjati. Anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa; okāsaṃ kārāpetvā akkosādhippāyo vadeti, āpatti omasavādassa. (9) &lt;/div&gt;&lt;/div&gt;&lt;div class="q" id="p_5V_347"&gt; &lt;div class="p"&gt;&lt;span class="pN"&gt;347&lt;/span&gt;Saṃghabhedako bhikkhu yāvatatiyaṃ samanubhāsanāya na paṭinissajjanto tisso āpattiyo āpajjati. Ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (10) &lt;/div&gt;&lt;/div&gt;&lt;div class="q" id="p_5V_348"&gt; &lt;div class="p"&gt;&lt;span class="pN"&gt;348&lt;/span&gt;Bhedakānuvattakā bhikkhū yāvatatiyaṃ samanubhāsanāya na paṭinissajjantā tisso āpattiyo āpajjanti. Ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (11) &lt;/div&gt;&lt;/div&gt;&lt;div class="q" id="p_5V_349"&gt; &lt;div class="p"&gt;&lt;span class="pN"&gt;349&lt;/span&gt;Dubbaco bhikkhu yāvatatiyaṃ samanubhāsanāya na paṭinissajjanto tisso āpattiyo āpajjati. Ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (12) &lt;/div&gt;&lt;/div&gt;&lt;div class="q" id="p_5V_350"&gt; &lt;div class="p"&gt;&lt;span class="pN"&gt;350&lt;/span&gt;Kuladūsako bhikkhu yāvatatiyaṃ samanubhāsanāya na paṭinissajjanto tisso āpattiyo āpajjati. Ñattiyā dukkaṭaṃ; dvīhi kammavācāhi thullaccayā; kammavācāpariyosāne āpatti saṃghādisesassa. (13) &lt;/div&gt;&lt;/div&gt;&lt;div class="CENTER" id="p_5V_351"&gt;&lt;span class="pN"&gt;351&lt;/span&gt;Terasa saṃghādisesā niṭṭhitā.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276883" title="Go to previous page"&gt;&amp;lt;&amp;lt; 1.1.2.1 Pārājikakaṇḍa&lt;/a&gt;&lt;a href="javascript:void(0)" onclick="upP()" id="upL" name="273442" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276885" title="Go to next page"&gt;1.1.2.3 () &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
