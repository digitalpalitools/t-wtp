<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/2V"&gt;2V Pācittiyapāḷi&lt;/a&gt; » &lt;a href="/tipitaka/2V/1"&gt;1 Mahāvibhaṅga&lt;/a&gt; » &lt;a href="/tipitaka/2V/1/1.5"&gt;1.5 Pācittiyakaṇḍa&lt;/a&gt; » &lt;a href="/tipitaka/2V/1/1.5/1.5.1"&gt;1.5.1 Musāvādavagga&lt;/a&gt;&lt;/div&gt;&lt;div class="i"&gt;1.5.1.2 Omasavādasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Pācittiyakaṇḍa&lt;/div&gt;&lt;div class=h&gt;Musāvādavagga&lt;/div&gt;&lt;div class=h&gt;Omasavādasikkhāpada&lt;/div&gt;&lt;div class="q" id="p_2V_29"&gt;&lt;div class="divNumber"&gt;12.&lt;/div&gt;&lt;div class="p"&gt;&lt;span class="pN"&gt;29&lt;/span&gt;Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pesalehi bhikkhūhi saddhiṃ bhaṇḍantā pesale bhikkhū omasanti—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṃsenti vambhenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū pesalehi bhikkhūhi saddhiṃ bhaṇḍantā pesale bhikkhū omasissanti—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṃsessanti vambhessantī”ti.&lt;/div&gt;&lt;/div&gt;&lt;div class="q" id="p_2V_30"&gt;&lt;div class="p"&gt;&lt;span class="pN"&gt;30&lt;/span&gt;Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, pesalehi bhikkhūhi saddhiṃ bhaṇḍantā pesale bhikkhū omasatha—  jātiyāpi…pe…  hīnenapi akkosena khuṃsetha vambhethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, pesalehi bhikkhūhi saddhiṃ bhaṇḍantā pesale bhikkhū omasissatha—  jātiyāpi…pe…  hīnenapi akkosena khuṃsessatha vambhessatha. Netaṃ, moghapurisā, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi— &lt;/div&gt;&lt;/div&gt;&lt;div class="q" id="p_2V_31"&gt;&lt;div class="divNumber"&gt;13.&lt;/div&gt;&lt;div class="p"&gt;&lt;span class="pN"&gt;31&lt;/span&gt;“Bhūtapubbaṃ, bhikkhave, takkasilāyaṃ aññatarassa brāhmaṇassa nandivisālo nāma balībaddo ahosi. Atha kho, bhikkhave, nandivisālo balībaddo taṃ brāhmaṇaṃ etadavoca—  ‘gaccha tvaṃ, brāhmaṇa, seṭṭhinā saddhiṃ sahassena abbhutaṃ karohi—  mayhaṃ balībaddo sakaṭasataṃ atibaddhaṃ pavaṭṭessatī’ti. Atha kho, bhikkhave, so brāhmaṇo seṭṭhinā saddhiṃ sahassena abbhutaṃ akāsi—  mayhaṃ balībaddo sakaṭasataṃ atibaddhaṃ pavaṭṭessatīti. Atha kho, bhikkhave, so brāhmaṇo sakaṭasataṃ atibandhitvā nandivisālaṃ balībaddaṃ yuñjitvā etadavoca—  ‘gaccha, kūṭa, vahassu, kūṭā’ti. Atha kho, bhikkhave, nandivisālo balībaddo tattheva aṭṭhāsi. Atha kho, bhikkhave, so brāhmaṇo sahassena parājito pajjhāyi. Atha kho, bhikkhave, nandivisālo balībaddo taṃ brāhmaṇaṃ etadavoca—  ‘kissa tvaṃ, brāhmaṇa, pajjhāyasī’ti? ‘Tathā hi panāhaṃ, bho, tayā sahassena parājito’ti. ‘Kissa pana maṃ tvaṃ, brāhmaṇa, akūṭaṃ kūṭavādena pāpesi? Gaccha tvaṃ, brāhmaṇa, seṭṭhinā saddhiṃ dvīhi sahassehi abbhutaṃ karohi—  &lt;span class="smallFont"&gt;“&lt;/span&gt;mayhaṃ balībaddo sakaṭasataṃ atibaddhaṃ pavaṭṭessatī&lt;span class="smallFont"&gt;”&lt;/span&gt;’ti. ‘Mā ca maṃ akūṭaṃ kūṭavādena pāpesī’ti. Atha kho, bhikkhave, so brāhmaṇo seṭṭhinā saddhiṃ dvīhi sahassehi abbhutaṃ akāsi—  ‘mayhaṃ balībaddo sakaṭasataṃ atibaddhaṃ pavaṭṭessatī’ti. Atha kho, bhikkhave, so brāhmaṇo sakaṭasataṃ atibandhitvā nandivisālaṃ balībaddaṃ yuñjitvā etadavoca—  ‘gaccha, bhadra, vahassu, bhadrā’ti. Atha kho, bhikkhave, nandivisālo balībaddo sakaṭasataṃ atibaddhaṃ pavaṭṭesi.&lt;/div&gt;&lt;/div&gt;&lt;div class="q" id="p_2V_32"&gt;&lt;div class="p"&gt;&lt;table class="singleColumn"&gt;	&lt;tbody&gt;		&lt;tr&gt;			&lt;td&gt;			&lt;div class="pN"&gt;			32			&lt;/div&gt;			&lt;div class="G"&gt;			Manāpameva bhāseyya,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			nāmanāpaṃ kudācanaṃ;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Manāpaṃ bhāsamānassa,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			garuṃ bhāraṃ udabbahi;			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			Dhanañca naṃ alābhesi,			&lt;/div&gt;			&lt;/td&gt;		&lt;/tr&gt;		&lt;tr&gt;			&lt;td&gt;			&lt;div class="G"&gt;			tena cattamano ahūti.			&lt;/div&gt;			&lt;/td&gt;		&lt;/tr&gt;	&lt;/tbody&gt;&lt;/table&gt;&lt;/div&gt;&lt;/div&gt;&lt;div class="q" id="p_2V_33"&gt;&lt;div class="p"&gt;&lt;span class="pN"&gt;33&lt;/span&gt;Tadāpi me, bhikkhave, amanāpā khuṃsanā vambhanā. Kimaṅgaṃ pana etarahi manāpā bhavissati khuṃsanā vambhanā? Netaṃ, bhikkhave, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_2V_34"&gt;&lt;div class="divNumber"&gt;14.&lt;/div&gt;&lt;div class="p"&gt;&lt;span class="pN"&gt;34&lt;/span&gt;&lt;span class="bold"&gt;“Omasavāde pācittiyan”&lt;/span&gt;ti. (&lt;span class="italic"&gt;2&lt;/span&gt;:&lt;span class="bold"&gt;51&lt;/span&gt;)&lt;/div&gt;&lt;/div&gt;&lt;div class="q" id="p_2V_35"&gt;&lt;div class="divNumber"&gt;15.&lt;/div&gt;&lt;div class="p"&gt;&lt;span class="pN"&gt;35&lt;/span&gt;&lt;span class="bold"&gt;Omasavādo&lt;/span&gt; nāma dasahi ākārehi omasati—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi, akkosenapi.&lt;/div&gt;&lt;/div&gt;&lt;div class="q" id="p_2V_36"&gt;&lt;div class="p"&gt;&lt;span class="pN"&gt;36&lt;/span&gt;&lt;span class="bold"&gt;Jāti&lt;/span&gt; nāma dve jātiyo—  hīnā ca jāti ukkaṭṭhā ca jāti. &lt;span class="bold"&gt;Hīnā&lt;/span&gt; nāma jāti—  caṇḍālajāti, venajāti, nesādajāti, rathakārajāti, pukkusajāti. Esā hīnā nāma jāti. &lt;span class="bold"&gt;Ukkaṭṭhā&lt;/span&gt; nāma jāti—  khattiyajāti, brāhmaṇajāti. Esā ukkaṭṭhā nāma jāti.&lt;/div&gt;&lt;/div&gt;&lt;div class="q" id="p_2V_37"&gt;&lt;div class="p"&gt;&lt;span class="pN"&gt;37&lt;/span&gt;&lt;span class="bold"&gt;Nāmaṃ&lt;/span&gt; nāma dve nāmāni—  hīnañca nāmaṃ ukkaṭṭhañca nāmaṃ. &lt;span class="bold"&gt;Hīnaṃ&lt;/span&gt; nāma nāmaṃ—  avakaṇṇakaṃ, javakaṇṇakaṃ, dhaniṭṭhakaṃ, saviṭṭhakaṃ, kulavaḍḍhakaṃ, tesu tesu vā pana janapadesu oññātaṃ avaññātaṃ hīḷitaṃ paribhūtaṃ acittīkataṃ, etaṃ hīnaṃ nāma nāmaṃ. &lt;span class="bold"&gt;Ukkaṭṭhaṃ&lt;/span&gt; nāma nāmaṃ—  buddhappaṭisaṃyuttaṃ, dhammappaṭisaṃyuttaṃ, saṃghappaṭisaṃyuttaṃ, tesu tesu vā pana janapadesu anoññātaṃ anavaññātaṃ ahīḷitaṃ aparibhūtaṃ cittīkataṃ, etaṃ ukkaṭṭhaṃ nāma nāmaṃ.&lt;/div&gt;&lt;/div&gt;&lt;div class="q" id="p_2V_38"&gt;&lt;div class="p"&gt;&lt;span class="pN"&gt;38&lt;/span&gt;&lt;span class="bold"&gt;Gottaṃ&lt;/span&gt; nāma dve gottāni—  hīnañca gottaṃ ukkaṭṭhañca gottaṃ. &lt;span class="bold"&gt;Hīnaṃ&lt;/span&gt; nāma gottaṃ—  kosiyagottaṃ, bhāradvājagottaṃ, tesu tesu vā pana janapadesu oññātaṃ avaññātaṃ hīḷitaṃ paribhūtaṃ acittīkataṃ, etaṃ hīnaṃ nāma gottaṃ. &lt;span class="bold"&gt;Ukkaṭṭhaṃ&lt;/span&gt; nāma gottaṃ—  gotamagottaṃ, moggallānagottaṃ, kaccānagottaṃ, vāsiṭṭhagottaṃ, tesu tesu vā pana janapadesu anoññātaṃ anavaññātaṃ ahīḷitaṃ aparibhūtaṃ cittīkataṃ, etaṃ ukkaṭṭhaṃ nāma gottaṃ.&lt;/div&gt;&lt;/div&gt;&lt;div class="q" id="p_2V_39"&gt;&lt;div class="p"&gt;&lt;span class="pN"&gt;39&lt;/span&gt;&lt;span class="bold"&gt;Kammaṃ&lt;/span&gt; nāma dve kammāni—  hīnañca kammaṃ ukkaṭṭhañca kammaṃ. &lt;span class="bold"&gt;Hīnaṃ&lt;/span&gt; nāma kammaṃ—  koṭṭhakakammaṃ, pupphachaḍḍakakammaṃ, tesu tesu vā pana janapadesu oññātaṃ avaññātaṃ hīḷitaṃ paribhūtaṃ acittīkataṃ, etaṃ hīnaṃ nāma kammaṃ. &lt;span class="bold"&gt;Ukkaṭṭhaṃ&lt;/span&gt; nāma kammaṃ—  kasi, vaṇijjā, gorakkhā, tesu tesu vā pana janapadesu anoññātaṃ anavaññātaṃ ahīḷitaṃ aparibhūtaṃ cittīkataṃ. Etaṃ ukkaṭṭhaṃ nāma kammaṃ.&lt;/div&gt;&lt;/div&gt;&lt;div class="q" id="p_2V_40"&gt;&lt;div class="p"&gt;&lt;span class="pN"&gt;40&lt;/span&gt;&lt;span class="bold"&gt;Sippaṃ&lt;/span&gt; nāma dve sippāni—  hīnañca sippaṃ ukkaṭṭhañca sippaṃ. &lt;span class="bold"&gt;Hīnaṃ&lt;/span&gt; nāma sippaṃ—  naḷakārasippaṃ, kumbhakārasippaṃ, pesakārasippaṃ, cammakārasippaṃ, nahāpitasippaṃ, tesu tesu vā pana janapadesu oññātaṃ avaññātaṃ hīḷitaṃ paribhūtaṃ acittīkataṃ. Etaṃ hīnaṃ nāma sippaṃ. &lt;span class="bold"&gt;Ukkaṭṭhaṃ&lt;/span&gt; nāma sippaṃ—  muddā, gaṇanā, lekhā, tesu tesu vā pana janapadesu anoññātaṃ anavaññātaṃ ahīḷitaṃ aparibhūtaṃ cittīkataṃ, etaṃ ukkaṭṭhaṃ nāma sippaṃ.&lt;/div&gt;&lt;/div&gt;&lt;div class="q" id="p_2V_41"&gt;&lt;div class="p"&gt;&lt;span class="pN"&gt;41&lt;/span&gt;Sabbepi &lt;span class="bold"&gt;ābādhā&lt;/span&gt; hīnā, api ca madhumeho ābādho ukkaṭṭho.&lt;/div&gt;&lt;/div&gt;&lt;div class="q" id="p_2V_42"&gt;&lt;div class="p"&gt;&lt;span class="pN"&gt;42&lt;/span&gt;&lt;span class="bold"&gt;Liṅgaṃ&lt;/span&gt; nāma dve liṅgāni—  hīnañca liṅgaṃ ukkaṭṭhañca liṅgaṃ. &lt;span class="bold"&gt;Hīnaṃ&lt;/span&gt; nāma liṅgaṃ—  atidīghaṃ, atirassaṃ, atikaṇhaṃ, accodātaṃ, etaṃ hīnaṃ nāma liṅgaṃ. &lt;span class="bold"&gt;Ukkaṭṭhaṃ&lt;/span&gt; nāma liṅgaṃ—  nātidīghaṃ, nātirassaṃ, nātikaṇhaṃ, nāccodātaṃ. Etaṃ ukkaṭṭhaṃ nāma liṅgaṃ.&lt;/div&gt;&lt;/div&gt;&lt;div class="q" id="p_2V_43"&gt;&lt;div class="p"&gt;&lt;span class="pN"&gt;43&lt;/span&gt;Sabbepi &lt;span class="bold"&gt;kilesā&lt;/span&gt; hīnā.&lt;/div&gt;&lt;/div&gt;&lt;div class="q" id="p_2V_44"&gt;&lt;div class="p"&gt;&lt;span class="pN"&gt;44&lt;/span&gt;Sabbāpi &lt;span class="bold"&gt;āpattiyo&lt;/span&gt; hīnā. Api ca sotāpattisamāpatti ukkaṭṭhā.&lt;/div&gt;&lt;/div&gt;&lt;div class="q" id="p_2V_45"&gt;&lt;div class="p"&gt;&lt;span class="pN"&gt;45&lt;/span&gt;&lt;span class="bold"&gt;Akkoso&lt;/span&gt; nāma dve akkosā—  hīno ca akkoso ukkaṭṭho ca akkoso. &lt;span class="bold"&gt;Hīno&lt;/span&gt; nāma akkoso—  oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṃ sugati, duggatiyeva tuyhaṃ pāṭikaṅkhāti, yakārena vā bhakārena vā, kāṭakoṭacikāya vā, eso hīno nāma akkoso. &lt;span class="bold"&gt;Ukkaṭṭho&lt;/span&gt; nāma akkoso—  paṇḍitosi, byattosi, medhāvīsi, bahussutosi, dhammakathikosi, natthi tuyhaṃ duggati, sugatiyeva tuyhaṃ pāṭikaṅkhāti, eso ukkaṭṭho nāma akkoso.&lt;/div&gt;&lt;/div&gt;&lt;div class="q" id="p_2V_46"&gt;&lt;div class="divNumber"&gt;16.&lt;/div&gt;&lt;div class="p"&gt;&lt;span class="pN"&gt;46&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, caṇḍālaṃ venaṃ nesādaṃ rathakāraṃ pukkusaṃ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_47"&gt;&lt;div class="p"&gt;&lt;span class="pN"&gt;47&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, khattiyaṃ brāhmaṇaṃ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_48"&gt;&lt;div class="p"&gt;&lt;span class="pN"&gt;48&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, caṇḍālaṃ venaṃ nesādaṃ rathakāraṃ pukkusaṃ—  “khattiyosi, brāhmaṇosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_49"&gt;&lt;div class="p"&gt;&lt;span class="pN"&gt;49&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, khattiyaṃ brāhmaṇaṃ—  “khattiyosi, brāhmaṇosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_50"&gt;&lt;div class="divNumber"&gt;17.&lt;/div&gt;&lt;div class="p"&gt;&lt;span class="pN"&gt;50&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, avakaṇṇakaṃ javakaṇṇakaṃ dhaniṭṭhakaṃ saviṭṭhakaṃ kulavaḍḍhakaṃ—  “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_51"&gt;&lt;div class="p"&gt;&lt;span class="pN"&gt;51&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, buddharakkhitaṃ dhammarakkhitaṃ saṃgharakkhitaṃ—  “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_52"&gt;&lt;div class="p"&gt;&lt;span class="pN"&gt;52&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, avakaṇṇakaṃ javakaṇṇakaṃ dhaniṭṭhakaṃ saviṭṭhakaṃ kulavaḍḍhakaṃ—  “buddharakkhitosi, dhammarakkhitosi, saṃgharakkhitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_53"&gt;&lt;div class="p"&gt;&lt;span class="pN"&gt;53&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, buddharakkhitaṃ dhammarakkhitaṃ saṃgharakkhitaṃ—  “buddharakkhitosi, dhammarakkhitosi, saṃgharakkhitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_54"&gt;&lt;div class="divNumber"&gt;18.&lt;/div&gt;&lt;div class="p"&gt;&lt;span class="pN"&gt;54&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, kosiyaṃ bhāradvājaṃ—  “kosiyosi, bhāradvājosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_55"&gt;&lt;div class="p"&gt;&lt;span class="pN"&gt;55&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, gotamaṃ moggallānaṃ kaccānaṃ vāsiṭṭhaṃ—  “kosiyosi, bhāradvājosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_56"&gt;&lt;div class="p"&gt;&lt;span class="pN"&gt;56&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, kosiyaṃ bhāradvājaṃ—  “gotamosi, moggallānosi, kaccānosi, vāsiṭṭhosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_57"&gt;&lt;div class="p"&gt;&lt;span class="pN"&gt;57&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, gotamaṃ moggallānaṃ kaccānaṃ vāsiṭṭhaṃ—  “gotamosi, moggallānosi, kaccānosi, vāsiṭṭhosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_58"&gt;&lt;div class="divNumber"&gt;19.&lt;/div&gt;&lt;div class="p"&gt;&lt;span class="pN"&gt;58&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, koṭṭhakaṃ pupphachaḍḍakaṃ—  “koṭṭhakosi, pupphachaḍḍakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_59"&gt;&lt;div class="p"&gt;&lt;span class="pN"&gt;59&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, kassakaṃ vāṇijaṃ gorakkhaṃ—  “koṭṭhakosi, pupphachaḍḍakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_60"&gt;&lt;div class="p"&gt;&lt;span class="pN"&gt;60&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, koṭṭhakaṃ pupphachaḍḍakaṃ—  “kassakosi, vāṇijosi, gorakkhosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_61"&gt;&lt;div class="p"&gt;&lt;span class="pN"&gt;61&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, kassakaṃ vāṇijaṃ gorakkhaṃ—  “kassakosi, vāṇijosi, gorakkhosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_62"&gt;&lt;div class="divNumber"&gt;20.&lt;/div&gt;&lt;div class="p"&gt;&lt;span class="pN"&gt;62&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, naḷakāraṃ kumbhakāraṃ pesakāraṃ cammakāraṃ nahāpitaṃ—  “naḷakārosi, kumbhakārosi, pesakārosi, cammakārosi, nahāpitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_63"&gt;&lt;div class="p"&gt;&lt;span class="pN"&gt;63&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, muddikaṃ gaṇakaṃ lekhakaṃ—  “naḷakārosi, kumbhakārosi, pesakārosi, cammakārosi, nahāpitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_64"&gt;&lt;div class="p"&gt;&lt;span class="pN"&gt;64&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, naḷakāraṃ kumbhakāraṃ pesakāraṃ cammakāraṃ nahāpitaṃ—  “muddikosi, gaṇakosi, lekhakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_65"&gt;&lt;div class="p"&gt;&lt;span class="pN"&gt;65&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, muddikaṃ gaṇakaṃ lekhakaṃ—  “muddikosi, gaṇakosi, lekhakosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_66"&gt;&lt;div class="divNumber"&gt;21.&lt;/div&gt;&lt;div class="p"&gt;&lt;span class="pN"&gt;66&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, kuṭṭhikaṃ gaṇḍikaṃ kilāsikaṃ sosikaṃ apamārikaṃ—  “kuṭṭhikosi, gaṇḍikosi, kilāsikosi, sosikosi, apamārikosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_67"&gt;&lt;div class="p"&gt;&lt;span class="pN"&gt;67&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, madhumehikaṃ—  “kuṭṭhikosi, gaṇḍikosi, kilāsikosi, sosikosi, apamārikosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_68"&gt;&lt;div class="p"&gt;&lt;span class="pN"&gt;68&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, kuṭṭhikaṃ gaṇḍikaṃ kilāsikaṃ sosikaṃ apamārikaṃ—  “madhumehikosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_69"&gt;&lt;div class="p"&gt;&lt;span class="pN"&gt;69&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, madhumehikaṃ—  “madhumehikosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_70"&gt;&lt;div class="divNumber"&gt;22.&lt;/div&gt;&lt;div class="p"&gt;&lt;span class="pN"&gt;70&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, atidīghaṃ atirassaṃ atikaṇhaṃ accodātaṃ—  “atidīghosi, atirassosi, atikaṇhosi, accodātosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_71"&gt;&lt;div class="p"&gt;&lt;span class="pN"&gt;71&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, nātidīghaṃ nātirassaṃ nātikaṇhaṃ nāccodātaṃ—  “atidīghosi, atirassosi, atikaṇhosi, accodātosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_72"&gt;&lt;div class="p"&gt;&lt;span class="pN"&gt;72&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, atidīghaṃ atirassaṃ atikaṇhaṃ accodātaṃ—  “nātidīghosi, nātirassosi, nātikaṇhosi, nāccodātosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_73"&gt;&lt;div class="p"&gt;&lt;span class="pN"&gt;73&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, nātidīghaṃ nātirassaṃ nātikaṇhaṃ nāccodātaṃ—  “nātidīghosi, nātirassosi, nātikaṇhosi, nāccodātosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_74"&gt;&lt;div class="divNumber"&gt;23.&lt;/div&gt;&lt;div class="p"&gt;&lt;span class="pN"&gt;74&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, rāgapariyuṭṭhitaṃ dosapariyuṭṭhitaṃ mohapariyuṭṭhitaṃ—  “rāgapariyuṭṭhitosi, dosapariyuṭṭhitosi, mohapariyuṭṭhitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_75"&gt;&lt;div class="p"&gt;&lt;span class="pN"&gt;75&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, vītarāgaṃ vītadosaṃ vītamohaṃ—  “rāgapariyuṭṭhitosi, dosapariyuṭṭhitosi, mohapariyuṭṭhitosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_76"&gt;&lt;div class="p"&gt;&lt;span class="pN"&gt;76&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, rāgapariyuṭṭhitaṃ dosapariyuṭṭhitaṃ mohapariyuṭṭhitaṃ—  “vītarāgosi, vītadososi, vītamohosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_77"&gt;&lt;div class="p"&gt;&lt;span class="pN"&gt;77&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, vītarāgaṃ vītadosaṃ vītamohaṃ—  “vītarāgosi, vītadososi, vītamohosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_78"&gt;&lt;div class="divNumber"&gt;24.&lt;/div&gt;&lt;div class="p"&gt;&lt;span class="pN"&gt;78&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, pārājikaṃ ajjhāpannaṃ saṃghādisesaṃ ajjhāpannaṃ thullaccayaṃ ajjhāpannaṃ pācittiyaṃ ajjhāpannaṃ pāṭidesanīyaṃ ajjhāpannaṃ dukkaṭaṃ ajjhāpannaṃ dubbhāsitaṃ ajjhāpannaṃ—  “pārājikaṃ ajjhāpannosi, saṃghādisesaṃ ajjhāpannosi, thullaccayaṃ ajjhāpannosi, pācittiyaṃ ajjhāpannosi, pāṭidesanīyaṃ ajjhāpannosi, dukkaṭaṃ ajjhāpannosi, dubbhāsitaṃ ajjhāpannosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_79"&gt;&lt;div class="p"&gt;&lt;span class="pN"&gt;79&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, sotāpannaṃ—  “pārājikaṃ ajjhāpannosi…pe…  dubbhāsitaṃ ajjhāpannosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_80"&gt;&lt;div class="p"&gt;&lt;span class="pN"&gt;80&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, pārājikaṃ ajjhāpannaṃ…pe…  dubbhāsitaṃ ajjhāpannaṃ—  “sotāpannosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_81"&gt;&lt;div class="p"&gt;&lt;span class="pN"&gt;81&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, sotāpannaṃ—  “sotāpannosī”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_82"&gt;&lt;div class="divNumber"&gt;25.&lt;/div&gt;&lt;div class="p"&gt;&lt;span class="pN"&gt;82&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti, oṭṭhaṃ meṇḍaṃ goṇaṃ gadrabhaṃ tiracchānagataṃ nerayikaṃ—  “oṭṭhosi, meṇḍosi, goṇosi, gadrabhosi, tiracchānagatosi, nerayikosi, natthi tuyhaṃ sugati, duggati yeva tuyhaṃ pāṭikaṅkhā”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_83"&gt;&lt;div class="p"&gt;&lt;span class="pN"&gt;83&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo hīnena ukkaṭṭhaṃ vadeti, paṇḍitaṃ byattaṃ medhāviṃ bahussutaṃ dhammakathikaṃ—  “oṭṭhosi, meṇḍosi, goṇosi, gadrabhosi, tiracchānagatosi, nerayikosi, natthi tuyhaṃ sugati, duggatiyeva tuyhaṃ pāṭikaṅkhā”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_84"&gt;&lt;div class="p"&gt;&lt;span class="pN"&gt;84&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena hīnaṃ vadeti, oṭṭhaṃ meṇḍaṃ goṇaṃ gadrabhaṃ tiracchānagataṃ nerayikaṃ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṃ duggati, sugatiyeva tuyhaṃ pāṭikaṅkhā”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_85"&gt;&lt;div class="p"&gt;&lt;span class="pN"&gt;85&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo ukkaṭṭhena ukkaṭṭhaṃ vadeti, paṇḍitaṃ byattaṃ medhāviṃ bahussutaṃ dhammakathikaṃ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṃ duggati, sugati yeva tuyhaṃ pāṭikaṅkhā”ti bhaṇati, āpatti vācāya, vācāya pācittiyassa.&lt;/div&gt;&lt;/div&gt;&lt;div class="q" id="p_2V_86"&gt;&lt;div class="divNumber"&gt;26.&lt;/div&gt;&lt;div class="p"&gt;&lt;span class="pN"&gt;86&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “santi idhekacce caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_87"&gt;&lt;div class="p"&gt;&lt;span class="pN"&gt;87&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “santi idhekacce khattiyā, brāhmaṇā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_88"&gt;&lt;div class="divNumber"&gt;27.&lt;/div&gt;&lt;div class="p"&gt;&lt;span class="pN"&gt;88&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “santi idhekacce avakaṇṇakā javakaṇṇakā dhaniṭṭhakā saviṭṭhakā kulavaḍḍhakā”ti bhaṇati…pe… . “Santi idhekacce buddharakkhitā dhammarakkhitā saṃgharakkhitā”ti bhaṇati…pe… . “Santi idhekacce kosiyā bhāradvājā”ti bhaṇati…pe… . “Santi idhekacce gotamā moggallānā kaccānā vāsiṭṭhā”ti bhaṇati…pe… . “Santi idhekacce koṭṭhakā pupphachaḍḍakā”ti bhaṇati…pe… . “Santi idhekacce kassakā vāṇijā gorakkhā”ti bhaṇati…pe… . “Santi idhekacce naḷakārā kumbhakārā pesakārā cammakārā nahāpitā”ti bhaṇati…pe… . “Santi idhekacce muddikā gaṇakā lekhakā”ti bhaṇati…pe… . “Santi idhekacce kuṭṭhikā gaṇḍikā kilāsikā sosikā apamārikā”ti bhaṇati…pe… . “Santi idhekacce madhumehikā”ti bhaṇati…pe… . “Santi idhekacce atidīghā atirassā atikaṇhā accodātā”ti bhaṇati…pe… . “Santi idhekacce nātidīghā nātirassā nātikaṇhā nāccodātā”ti bhaṇati…pe… . “Santi idhekacce rāgapariyuṭṭhitā dosapariyuṭṭhitā mohapariyuṭṭhitā”ti bhaṇati…pe… . “Santi idhekacce vītarāgā vītadosā vītamohā”ti bhaṇati…pe… . “Santi idhekacce pārājikaṃ ajjhāpannā…pe…  dubbhāsitaṃ ajjhāpannā”ti bhaṇati…pe… . “Santi idhekacce sotāpannā”ti bhaṇati…pe… . “Santi idhekacce oṭṭhā meṇḍā goṇā gadrabhā tiracchānagatā nerayikā, natthi tesaṃ sugati, duggatiyeva tesaṃ pāṭikaṅkhā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_89"&gt;&lt;div class="divNumber"&gt;28.&lt;/div&gt;&lt;div class="p"&gt;&lt;span class="pN"&gt;89&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “santi idhekacce paṇḍitā byattā, medhāvī bahussutā dhammakathikā, natthi tesaṃ duggati, sugatiyeva tesaṃ pāṭikaṅkhā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_90"&gt;&lt;div class="divNumber"&gt;29.&lt;/div&gt;&lt;div class="p"&gt;&lt;span class="pN"&gt;90&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “ye nūna caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa…pe… .&lt;/div&gt;&lt;/div&gt;&lt;div class="q" id="p_2V_91"&gt;&lt;div class="p"&gt;&lt;span class="pN"&gt;91&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_92"&gt;&lt;div class="divNumber"&gt;30.&lt;/div&gt;&lt;div class="p"&gt;&lt;span class="pN"&gt;92&lt;/span&gt;Upasampanno upasampannaṃ khuṃsetukāmo vambhetukāmo maṅkukattukāmo evaṃ vadeti, “na mayaṃ caṇḍālā venā nesādā rathakārā pukkusā”ti bhaṇati…pe… . “Na mayaṃ paṇḍitā byattā medhāvī bahussutā dhammakathikā, natthamhākaṃ duggati, sugatiyeva amhākaṃ pāṭikaṅkhā”ti bhaṇati. Āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_93"&gt;&lt;div class="divNumber"&gt;31.&lt;/div&gt;&lt;div class="p"&gt;&lt;span class="pN"&gt;93&lt;/span&gt;Upasampanno anupasampannaṃ khuṃsetukāmo vambhetukāmo maṅkukattukāmo hīnena hīnaṃ vadeti…pe…  hīnena ukkaṭṭhaṃ vadeti…pe…  ukkaṭṭhena hīnaṃ vadeti…pe…  ukkaṭṭhena ukkaṭṭhaṃ vadeti, paṇḍitaṃ byattaṃ medhāviṃ bahussutaṃ dhammakathikaṃ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṃ duggati, sugatiyeva tuyhaṃ pāṭikaṅkhā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_94"&gt;&lt;div class="p"&gt;&lt;span class="pN"&gt;94&lt;/span&gt;Upasampanno anupasampannaṃ khuṃsetukāmo vambhetukāmo maṅkukattukāmo evaṃ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṃ duggati, sugatiyeva tesaṃ pāṭikaṅkhā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_95"&gt;&lt;div class="p"&gt;&lt;span class="pN"&gt;95&lt;/span&gt;Upasampanno anupasampannaṃ khuṃsetukāmo vambhetukāmo maṅkukattukāmo evaṃ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_96"&gt;&lt;div class="p"&gt;&lt;span class="pN"&gt;96&lt;/span&gt;Upasampanno anupasampannaṃ khuṃsetukāmo vambhetukāmo maṅkukattukāmo evaṃ vadeti, “na mayaṃ caṇḍālā venā nesādā rathakārā pukkusā”ti bhaṇati…pe… . “Na mayaṃ paṇḍitā byattā medhāvī bahussutā dhammakathikā, natthamhākaṃ duggati, sugatiyeva amhākaṃ pāṭikaṅkhā”ti bhaṇati. Āpatti vācāya, vācāya dukkaṭassa.&lt;/div&gt;&lt;/div&gt;&lt;div class="q" id="p_2V_97"&gt;&lt;div class="divNumber"&gt;32.&lt;/div&gt;&lt;div class="p"&gt;&lt;span class="pN"&gt;97&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā hīnena hīnaṃ vadeti, caṇḍālaṃ venaṃ nesādaṃ rathakāraṃ pukkusaṃ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_98"&gt;&lt;div class="p"&gt;&lt;span class="pN"&gt;98&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā hīnena ukkaṭṭhaṃ vadeti, khattiyaṃ brāhmaṇaṃ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_99"&gt;&lt;div class="p"&gt;&lt;span class="pN"&gt;99&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā ukkaṭṭhena hīnaṃ vadeti, caṇḍālaṃ venaṃ nesādaṃ rathakāraṃ pukkusaṃ—  “khattiyosi, brāhmaṇosī”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_100"&gt;&lt;div class="p"&gt;&lt;span class="pN"&gt;100&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā ukkaṭṭhena ukkaṭṭhaṃ vadeti, khattiyaṃ brāhmaṇaṃ—  “khattiyosi, brāhmaṇosī”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_101"&gt;&lt;div class="p"&gt;&lt;span class="pN"&gt;101&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā hīnena hīnaṃ vadeti…pe…  hīnena ukkaṭṭhaṃ vadeti…pe…  ukkaṭṭhena hīnaṃ vadeti…pe…  ukkaṭṭhena ukkaṭṭhaṃ vadeti, paṇḍitaṃ byattaṃ medhāviṃ bahussutaṃ dhammakathikaṃ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṃ duggati, sugatiyeva tuyhaṃ pāṭikaṅkhā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_102"&gt;&lt;div class="divNumber"&gt;33.&lt;/div&gt;&lt;div class="p"&gt;&lt;span class="pN"&gt;102&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṃ duggati, sugatiyeva tesaṃ pāṭikaṅkhā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_103"&gt;&lt;div class="p"&gt;&lt;span class="pN"&gt;103&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_104"&gt;&lt;div class="p"&gt;&lt;span class="pN"&gt;104&lt;/span&gt;Upasampanno upasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “na mayaṃ caṇḍālā venā nesādā rathakārā pukkusā”ti bhaṇati…pe… . “Na mayaṃ paṇḍitā byattā medhāvī bahussutā dhammakathikā, natthamhākaṃ duggati, sugatiyeva amhākaṃ pāṭikaṅkhā”ti bhaṇati. Āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_105"&gt;&lt;div class="divNumber"&gt;34.&lt;/div&gt;&lt;div class="p"&gt;&lt;span class="pN"&gt;105&lt;/span&gt;Upasampanno anupasampannaṃ na khuṃsetukāmo na vambhetukāmo na maṅkukattukāmo, davakamyatā hīnena hīnaṃ vadeti…pe…  hīnena ukkaṭṭhaṃ vadeti…pe…  ukkaṭṭhena hīnaṃ vadeti…pe…  ukkaṭṭhena ukkaṭṭhaṃ vadeti, paṇḍitaṃ byattaṃ medhāviṃ bahussutaṃ dhammakathikaṃ—  “paṇḍitosi, byattosi, medhāvīsi, bahussutosi dhammakathikosi, natthi tuyhaṃ duggati, sugatiyeva tuyhaṃ pāṭikaṅkhā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_106"&gt;&lt;div class="p"&gt;&lt;span class="pN"&gt;106&lt;/span&gt;Upasampanno anupasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṃ duggati, sugatiyeva tesaṃ pāṭikaṅkhā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_107"&gt;&lt;div class="p"&gt;&lt;span class="pN"&gt;107&lt;/span&gt;Upasampanno anupasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_108"&gt;&lt;div class="p"&gt;&lt;span class="pN"&gt;108&lt;/span&gt;Upasampanno anupasampannaṃ na khuṃsetukāmo na vambhetukāmo na maṅkukattukāmo, davakamyatā evaṃ vadeti, “na mayaṃ caṇḍālā venā nesādā rathakārā pukkusā”ti bhaṇati…pe… . “Na mayaṃ paṇḍitā byattā medhāvī bahussutā dhammakathikā, natthamhākaṃ duggati, sugatiyeva amhākaṃ pāṭikaṅkhā”ti bhaṇati, āpatti vācāya, vācāya dubbhāsitassa.&lt;/div&gt;&lt;/div&gt;&lt;div class="q" id="p_2V_109"&gt;&lt;div class="divNumber"&gt;35.&lt;/div&gt;&lt;div class="p"&gt;&lt;span class="pN"&gt;109&lt;/span&gt;Anāpatti—  atthapurekkhārassa, dhammapurekkhārassa, anusāsanipurekkhārassa, ummattakassa, khittacittassa, vedanāṭṭassa, ādikammikassāti.&lt;/div&gt;&lt;/div&gt;&lt;div class="CENTER" id="p_2V_110"&gt;&lt;span class="pN"&gt;110&lt;/span&gt;Omasavādasikkhāpadaṃ niṭṭhitaṃ dutiyaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="276440" title="Go to previous page"&gt;&amp;lt;&amp;lt; 1.5.1.1 Musāvādasikkhāpada&lt;/a&gt;&lt;a href="javascript:void(0)" onclick="upP()" id="upL" name="273230" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="276442" title="Go to next page"&gt;1.5.1.3 Pesuññasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
