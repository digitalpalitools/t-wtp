<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/5V"&gt;5V Parivārapāḷi&lt;/a&gt; » &lt;a href="/tipitaka/5V/16"&gt;16 Kathinabheda&lt;/a&gt;&lt;/div&gt;&lt;div class="i"&gt;16.4 Kathinādijānitabbavibhāga&lt;/div&gt;&lt;div class=h&gt;Kathinabheda&lt;/div&gt;&lt;div class=h&gt;Kathinādijānitabbavibhāga&lt;/div&gt;&lt;div class="q" id="p_5V_1904"&gt; &lt;div class="divNumber"&gt;412.&lt;/div&gt; &lt;div class="p"&gt;&lt;span class="pN"&gt;1904&lt;/span&gt;Kathinaṃ jānitabbaṃ, kathinatthāro jānitabbo, kathinassa atthāramāso jānitabbo, kathinassa atthāravipatti jānitabbā, kathinassa atthārasampatti jānitabbā, nimittakammaṃ jānitabbaṃ, parikathā jānitabbā, kukkukataṃ jānitabbaṃ, sannidhi jānitabbā, nissaggiyaṃ jānitabbaṃ. &lt;/div&gt;&lt;/div&gt;&lt;div class="q" id="p_5V_1905"&gt; &lt;div class="p"&gt;&lt;span class="pN"&gt;1905&lt;/span&gt;&lt;span class="bold"&gt;Kathinaṃ jānitabban&lt;/span&gt;ti tesaññeva dhammānaṃ saṅgaho samavāyo nāmaṃ nāmakammaṃ nāmadheyyaṃ nirutti byañjanaṃ abhilāpo yadidaṃ kathinanti. &lt;/div&gt;&lt;/div&gt;&lt;div class="q" id="p_5V_1906"&gt; &lt;div class="p"&gt;&lt;span class="pN"&gt;1906&lt;/span&gt;&lt;span class="bold"&gt;Kathinassa atthāramāso jānitabbo&lt;/span&gt;ti vassānassa pacchimo māso jānitabbo. &lt;/div&gt;&lt;/div&gt;&lt;div class="q" id="p_5V_1907"&gt; &lt;div class="p"&gt;&lt;span class="pN"&gt;1907&lt;/span&gt;&lt;span class="bold"&gt;Kathinassa atthāravipatti jānitabbā&lt;/span&gt;ti catuvīsatiyā ākārehi kathinassa atthāravipatti jānitabbā. &lt;/div&gt;&lt;/div&gt;&lt;div class="q" id="p_5V_1908"&gt; &lt;div class="p"&gt;&lt;span class="pN"&gt;1908&lt;/span&gt;&lt;span class="bold"&gt;Kathinassa atthārasampatti jānitabbā&lt;/span&gt;ti sattarasahi ākārehi kathinassa atthārasampatti jānitabbā. &lt;/div&gt;&lt;/div&gt;&lt;div class="q" id="p_5V_1909"&gt; &lt;div class="p"&gt;&lt;span class="pN"&gt;1909&lt;/span&gt;&lt;span class="bold"&gt;Nimittakammaṃ jānitabban&lt;/span&gt;ti nimittaṃ karoti iminā dussena kathinaṃ attharissāmīti. &lt;/div&gt;&lt;/div&gt;&lt;div class="q" id="p_5V_1910"&gt; &lt;div class="p"&gt;&lt;span class="pN"&gt;1910&lt;/span&gt;&lt;span class="bold"&gt;Parikathā jānitabbā&lt;/span&gt;ti parikathaṃ karoti imāya parikathāya kathinadussaṃ nibbattessāmīti. &lt;/div&gt;&lt;/div&gt;&lt;div class="q" id="p_5V_1911"&gt; &lt;div class="p"&gt;&lt;span class="pN"&gt;1911&lt;/span&gt;&lt;span class="bold"&gt;Kukkukataṃ jānitabban&lt;/span&gt;ti anādiyadānaṃ jānitabbaṃ. &lt;/div&gt;&lt;/div&gt;&lt;div class="q" id="p_5V_1912"&gt; &lt;div class="p"&gt;&lt;span class="pN"&gt;1912&lt;/span&gt;&lt;span class="bold"&gt;Sannidhi jānitabbā&lt;/span&gt;ti dve sannidhiyo jānitabbā—  karaṇasannidhi vā nicayasannidhi vā. &lt;/div&gt;&lt;/div&gt;&lt;div class="q" id="p_5V_1913"&gt; &lt;div class="p"&gt;&lt;span class="pN"&gt;1913&lt;/span&gt;&lt;span class="bold"&gt;Nissaggiyaṃ jānitabban&lt;/span&gt;ti kariyamāne aruṇaṃ uṭṭhahati. &lt;/div&gt;&lt;/div&gt;&lt;div class="q" id="p_5V_1914"&gt; &lt;div class="p"&gt;&lt;span class="pN"&gt;1914&lt;/span&gt;&lt;span class="bold"&gt;Kathinatthāro jānitabbo&lt;/span&gt;ti sace saṃghassa kathinadussaṃ uppannaṃ hoti, saṃghena kathaṃ paṭipajjitabbaṃ, atthārakena kathaṃ paṭipajjitabbaṃ, anumodakena kathaṃ paṭipajjitabbaṃ. &lt;/div&gt;&lt;/div&gt;&lt;div class="q" id="p_5V_1915"&gt; &lt;div class="divNumber"&gt;413.&lt;/div&gt; &lt;div class="p"&gt;&lt;span class="pN"&gt;1915&lt;/span&gt;Saṃghena ñattidutiyena kammena kathinatthārakassa bhikkhuno dātabbaṃ, tena kathinatthārakena bhikkhunā tadaheva dhovitvā vimajjitvā vicāretvā chinditvā sibbetvā rajitvā kappaṃ katvā kathinaṃ attharitabbaṃ. Sace saṅghāṭiyā kathinaṃ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā. Imāya saṅghāṭiyā kathinaṃ attharāmīti vācā bhinditabbā. Sace uttarāsaṅgena kathinaṃ attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo. Iminā uttarāsaṅgena kathinaṃ attharāmīti vācā bhinditabbā. Sace antaravāsakena kathinaṃ attharitukāmo hoti, porāṇako antaravāsako paccuddharitabbo, navo antaravāsako adhiṭṭhātabbo. Iminā antaravāsakena kathinaṃ attharāmīti vācā bhinditabbā. Tena kathinatthārakena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāmā”ti. Tena kathinatthārakena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassu vacanīyā—  “atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro anumodāmā”ti. Tena kathinatthārakena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāhī”ti. Tena anumodakena bhikkhunā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—  “atthataṃ, āvuso, saṃghassa kathinaṃ, dhammiko kathinatthāro, anumodāmī”ti. &lt;/div&gt;&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="272223" title="Go to previous page"&gt;&amp;lt;&amp;lt; 16.3 Pubbakaraṇanidānādivibhāga&lt;/a&gt;&lt;a href="javascript:void(0)" onclick="upP()" id="upL" name="271640" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="272225" title="Go to next page"&gt;16.5 Puggalassevakathinatthāra &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
